
Quante volte il freddo del mio cadavere fa le veci della mia anima!
I monti mi paion la terra scavata attorno alla mia fossa, e il cielo
mi fa tenere gli occhi chiusi: come se fosse lo spruzzo dell’acqua
benedetta che non potrò sentire. E il mio cuore non batte come le
manciate di terra che mi getteranno addosso?

O morte che sei bella nei fili alti dell’erba, tremolanti nel vento
fresco, e rugiadosi! Che sei da per tutto! Morte che non mi farai
udir più le rane quando è vicino a piovere!