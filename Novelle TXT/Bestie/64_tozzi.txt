
Ecco la sera, quando le cose della stanza doventano pugnali che
affondano nella mia anima: maniache che mi attendono.

Qualche altra volta, mi erano sembrate — libri, tavoli, sedie,
tagliacarte, cuscini, lampade, pareti — poemi immensi. Mai, in nes-
sun modo, sono riescito ad essere indipendente dinanzi a loro.

Ma questa sera hanno atteso tutte d’accordo.

Siete sicure di essere sincere? Ormai io vi lascio.

La mia anima, se qualche volta si ricorderà di voi, crederà di
mettersi a suonare un organetto di Barberia per fare ridere le serve
e piangere chi non c’è.

Il cardellino morirà di fame: il pane intinto non glielo darà più
nessuno.