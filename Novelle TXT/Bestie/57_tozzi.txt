
Una strada scende: anche un’altra scende e le viene incontro: si fer-
mano insieme. Dalla prima, a metà, se ne parte un’altra che scende
per un altro verso e ne trova subito un’altra, più bassa, che fa lo
stesso.

Su la prima se ne butta un’altra; poi la prima e la seconda, dopo
la fermata, se ne vanno giù insieme e a un certo punto incontra-
no quella più bassa di tutte. Altre strade le tagliano e scendono.
Le case hanno paura a stare ritte tra questi precipizii e si toccano
con i tetti pendenti. Ma anche i tetti, a pendere così, non potrebbe-
ro cadere tutti giù?

Le case, per fortuna, sono soltanto a due o tre piani; e la gente,
alle finestre, ha l’aria di far loro da contropeso; perché non segui-
tino ad andare più in giù, tutte insieme, verso la Porta Fontebran-
da, da dove certo non passerebbero essendo così stretta. Le vie
della città guardano queste quasi per scendere loro addosso; con
la Cattedrale nel mezzo e con San Domenico sopra il tufo giallo.

Ma la Fontebranda è ficcata giù sotto terra, e 1 Macelli se ne stanno
stretti stretti rasente la balza che regge metà di Siena. La vasca nata-
toria è verdastra dietro le punte nere e taglienti del suo cancello; i
lavatoi hanno l’acqua saponata; gli archi delle conce piene di cuo-
ia ad asciugare. Quanta solitudine e quanto silenzio anche con il
vocio delle donne e dei ragazzi! Quando le donne di Fontebranda
cantano, con quelle cadenze d’una stanchezza tanto dolce!

È un silenzio che sta lì come le case; quasi assurdo. E perché
quel cadere perpetuo dei tetti insieme con le strade?

Non si ha, al contrario, il senso che le strade salgano: si sente
soltanto la discesa fatta in fretta, con ansia: e, dal punto più basso,
anche il meriggio è così lontano che resta soltanto per gli altri rioni
di Siena.

Cominciano le strida dei porci scannati: ognuno basta ad empi-
re di sangue due secchi.

 
