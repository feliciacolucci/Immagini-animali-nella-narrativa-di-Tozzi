
La mia anima, per aver dovuto vivere a Siena, sarà triste per sem-
pre: piange, pure ch’io abbia dimenticato le piazze dove il sole è
peggio dell’acqua dentro un pozzo, e dove ci si tormenta fino alla
disperazione.

Ma i miei brividi al tremolio bianco degli olivi! E quando io
stavo fermo, anche più d’un’ora, senza saper perché, allo svolto di
una strada, e la gente mi passava accanto e mi pareva di non vederla
né meno!

Città, dove la mia anima chiedeva l’elemosina, ma non alla gen-
te! Città, il cui azzurro mi pareva sangue!

Dal podere, le mie viti scendevano fino a una sua strada; e l’ani-
ma di quella che sarà per sempre la mia fidanzata mi teneva com-
pagnia, nel silenzio folle; e qualche mia parola, che le scrivevo in
fretta, era stata il mio respiro più di una lunga settimana.

Siena, da sotto il mio ciliegio, pareva un arco che non si potesse
aprire di più, e le sue case, giù per le sue strade a pendio, parevano
frane che mi mettevano paura; con i tetti legati dall’edere cresciute
su per le mura della cinta, le mura che non si apriranno mai. Ed i0
allora andavo a guardare la città da un’altra parte, quasi da quella
opposta, dalla Porta Ovile. E vedevo i suoi orti squadrati entra-
re, con un angolo più alto degli altri, tra le case più rade; oppure,
l’uno appresso all’altro, farsi largo e posto, ma fermati da una fila
di cipressi la cui ombra oscurava il verde dell’erba; e qualche pesco
fiorire e maturare accanto alle campane d’una chiesola, e qualche
olivo chiamarsi dietro tutta la campagna soave che impallidiva lon-
tano, rasente i monti chiarissimi, talvolta più luminosa del sole; con
una tenerezza che mi commoveva.

E, se guardavo la città da un’altra altura, da Vignanone, le voci
degli uccelli s’allargavano nell’azzurro come il vento. E tal’altra
volta le campane tutte insieme mi parevano un’armonia discorde, e
mi veniva voglia di morir subito. Le rose dei giardini, senza colore
e senza profumo, la cingevano tutta: le finestre erano aperte.

Da parecchie miglia lontano, 10 vedevo in vece le sue torri come
tizzi ritti che si spegnevano ultimi nella cenere del crepuscolo.

E i temporali con tutto il cielo nero addosso! Pareva che 1 lampi
la dovessero schiantare; ma, dopo, l’aria era più fresca e si respirava
meglio; gli uccelli la varcavano a frotte; e il sole la rasciugava.

Perché, dunque, io vi soffrivo? Perché la mia anima non vi è
mai voluta stare? Lo sapeva, forse, quella mia tartaruga che riuscii
a tener chiusa in casa una sera, e la mattina dopo non la trovai più.
 

 

 
