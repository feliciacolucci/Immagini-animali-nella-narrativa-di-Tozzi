 

BESTIE

Che punto sarebbe quello dove s’è fermato l’azzurro? Lo sanno
le allodole che prima vi si spaziano e poi vengono a buttarsi come
pazze vicino a me? Una mi ha proprio rasentato gli occhi, come se
avesse avuto piacere d’impaurirsi così, fuggendo.

Che chiarità tranquille per queste campagne, che si mettono stese
per stare più comode! Che silenzi là dall’orizzonte e dentro di me!

La strada per tornare a Siena è là. Vado.

Le case si facciano un poco a dietro, e quel mendicante non mi
cada addosso. Almeno, l’altro è seduto per terra! Dio mio, tutte
queste case! Più in là, più in là! Arriverò dove trovare un poco di
dolcezza!

Dio mio, queste case mi si butteranno addosso! Ma un’allodola
è rimasta chiusa dentro l’anima, e la sento svolazzare per escire. E
la sento cantare.

Verso il settentrione; dov’è di notte l’orsa, dove la luna non
va mai!

Ora, se anche io t'amo così, o allodoluccia, vuol dire che tu puoi
restare dentro la mia anima quanto tu voglia; e che vi troverai tanta
libertà quanta non ne hai vista dentro l’azzurro. E tu, certo, non te
n’andrai mai più.

Non fai né meno ombra!

Esciamo dalle strette delle case e dei tetti. La città si chiude sem-
pre di più; le case sono sempre più vuote; e non vi troveremmo
niente per noi.

Lasciamola, qui, questa gente che metterebbe me al manicomio
e te dentro una gabbia!

Sono le tue ali che tremano oppure è il mio cuore? Credo che
sia passata la morte, in cerca non si sa di chi. Oh, ma la chiudere-
mo dietro qualcuno di questi cancelli, in uno di questi vicoli senza

fondo, insieme con la spazzatura! A Siena, ce ne sono di questi
cancelli che nessuno apre mai, perché non servono più a niente;
dalla parte di dietro a qualche orto che nessuno coltiva; di fianco a
qualche palazzo disabitato.
 

 

 
