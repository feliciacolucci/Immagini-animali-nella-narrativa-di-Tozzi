
M'era venuto il tifo, e la febbre cresceva sempre. La mamma non
poteva tenermi compagnia a tutte l’ore e quanto avrebbe voluto: e
10 dovevo restarmene a letto solo solo, ad aspettarla. Vedevo, dalla
finestra socchiusa, con i vetri non più lavati da quando stavo male,
passare le nuvole, e la cima d’un ciliegio che rabbrividiva come me
quando sentivo la febbre.

Una mattina avevo fame dopo aver preso la solita cucchiaiata
di medicina. E non veniva nessuno. Avevo voglia d’alzarmi, ma
più di piangere. Le coperte mi schiacciavano come le montagne; e
mi pareva che tutte quelle nuvole me le facessero più grevi. C’era a
capo del letto 11 campanello elettrico, ma non lo suonavo perché il
suo squillo mi faceva peggio. Ero proprio per gridare, spaventato

delle coperte alzate dai miei ginocchi, con l’illusione che si alzasse-
ro fino al soffitto, per soffocarmi.

Entrò un’ape. Mossi la testa per guardarla meglio. Sbattendo
contro i vetri, cominciò a ronzare; ma con un ronzio così dolce che
mi fece subito un effetto di benessere. Allora, mi ricordai dei fichi
maturi e di tutte le altre frutta. Chi sa quale odore giù nei campi!
Mi pareva, perfino, di sentir sapore in bocca!

L’ape girò da un travicello all’altro, e poi tornò alla finestra!
Non piangevo più, assorto in quel suo rumore uguale, che allora
mi pareva una specie di musica, a cui avrei dovuto trovar le parole.

Quando venne la mamma, facendola fuggire, mi dispiacque; e ci
pensai tutto il giorno, sorpreso di non pensare ad altro.