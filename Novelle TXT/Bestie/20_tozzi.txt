
Qualche mattina, anzi giorno, sono entrato nella Basilica di San
Francesco; a Siena. I colori delle vetrate erano lividi, come pezzi di
diaccio, con i santi e le sante intirizziti, dentro e attraverso.
Cercavo di camminare in punta di piedi per non udire il mio
passo, e m’avanzavo fin sotto l’altare maggiore; poi, tanto a destra
che a sinistra, andavo da una cappella all’altra cercando, con
superstizione, di fermarmi, dentro ciascuna, più nel mezzo che mi
fosse possibile ma senza troppo tempo a mesurare lo spazio con
gli occhi, e restandoci finché non avessi contato fino a cinquanta.
Dopo ogni cappella la mia esaltazione mistica si faceva sempre più
completa; e mi veniva in mente di non escire più dalla Basilica.
Tutto il mondo, attorno alle sue alte mura, diveniva sempre più
dolce e più religioso. Qualcuno faceva segni di croce che riman-
davano indietro le folgori e arrestavano il vento. Gli organi canta-
vano insieme con la mia anima, che fruttificava come un miracolo
fatto sopra una vigna. (Certo il ricordo di qualche leggenda mano-
scritta, letta alla Biblioteca Comunale.) Le campane suonavano,
le ore battevano; e tutto era musica. L’azzurro del soffitto di una
 
cappella si moveva e si apriva; gli angioli venivano fuori come se
fossero stati sospinti dall’infinito. Gli affreschi del Lorenzetti si
animavano: tutto il medio evo era dinanzi a me: io mi sentivo una
spada in mano e dovevo per primo cominciare battaglie che dura-
vano secoli.

Io sorridevo guardando il sagrestano che zoppicando portava la
scala da un punto all’altro delle lunghe pareti.

I sacerdoti mi benedicevano, il papa m’invitava a trovarlo.

Scricchiolò in una cappella, da un lato, una cassapanca antica:
corse attraverso tutto l’impiantito, sparì, come il brivido dalla testa
ai piedi, un topo. 