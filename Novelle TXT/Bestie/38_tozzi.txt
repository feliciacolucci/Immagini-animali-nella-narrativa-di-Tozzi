
Era una mattina d’estate, calda e accecante. Camminavo piano, e
sempre di più la natura mi pareva un sogno immenso della mia
anima. Il cuore mi batteva di contentezza. I cipressi, uscenti dal-
le siepi dei poderi, attorno alle case tutte impergolate, in Toscana,
parevano piantati lì dall’aria stessa.

Odori di ginepri, di marruche, di sanguinelle, di mentastri!
Sopra un muricciolo, vidi un ramarro. Mi fermai, perché non scap-
passe. Allora, guardando i suoi occhi paurosi e intelligenti, provai
una delusione dolorosa: e feci il viso rosso di vergogna.