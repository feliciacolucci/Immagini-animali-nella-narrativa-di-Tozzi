
Con la mia moglie era un affar serio, ogni giorno di più! Bastava un
pretesto qualunque per leticare parecchie ore.

Una volta, la minestra mi parve sciocca; anzi, era certamente.

Glielo dissi. Mi rispose:

— Perché non vai a trattoria?

— Se fossi più furbo!

— Vai, dunque.

— Me lo vorresti proibire tu?

E la guardai con tutto il mio odio; ed ella altrettanto. Ma io
non glielo volevo permettere. Allora, feci l’atto di darle uno sca-
paccione. Si alzò, rigida come uno stecca; e si mise a guardarmi
fisso. Pareva che i suoi occhi si allargassero sempre di più; ma mi
sentivo tanto più forte di lei che non pensavo né meno a offenderla.
MI disse:

— Vuoi scommettere ch’io vado dal procuratore del re?

— E perché no? Potevi esserci andata. Così mi sarei fatto fare la
minestra più salata, se non c'eri in casa!

Si slanciò; io mi riparai con un braccio piegato.

In questo mentre vedemmo, tutti e due insieme, non so come,
una formica che dall’orlo del fiasco stava per scender dentro o
cadervi.

La rabbia finì subito. Ella la prese con le dita e la scaraventò
lontano. Io dissi:

— Per fortuna l’hai vista! Avremmo dovuto buttar via tutto il
vino!

E il pranzo finì bene, quella volta.
