
Con mia madre che mi voleva molto bene, andavo, da luglio ad
ottobre, in villeggiatura. Mangiavo il pane dei contadini, che di
nascosto mi facevano bevere il loro vino anche a mezzi bicchieri
per volta. Io stavo quasi tutto il giorno insieme con 1 loro ragazzi,
a cui insegnavo a rotolarsi giù per le balze del tufo sodo, a fare gli
archi con una frusta o con un laccio delle scarpe. Senza che ne aves-
simo bisogno, andavamo a rubare negli altri campi; e, così, mangia-
vo tante pesche, la maggior parte acerbe, che mi sentivo la pancia
più dura d’un muro. E noi ci divertivamo a picchiarci, vicendevol-
mente, cazzotti sopra. M’ero fatto scuro e grasso: bestemmiavo e
cantavo lungo i borri in fondo alle vallate, camminando tra i roghi,
le canne e i pioppi; che si sentivano tremare sotto le nostre mani.
Qualche volta andavamo a pesticciare su i seminati, scappando a
tempo con le scarpe che non si alzavano più da quanto fango c’era
rimasto attaccato. Ma ero contento di non portare più il colletto e
d’avere una giubba non meno rattoppata di quella dei miei amici.
Ci sentivamo con un mezzo fischio, ci capivamo a volo storcendo
a pena la bocca o alzando le sopracciglia e raggrinzando la fronte:
certe nostre risate avevano significati impossibili agli altri; e, ormai,
non c'era più nascondigli dentro i quali non fossimo stati. O zutoli
di canne e di buccia di castagno! O fruste agili e flessibili, con le
quali qualche volta ci segnavamo le gambe nude! O ginocchi incro-
stati di sudicio, pieni di ferite e di lividi! O dormite fino alla mat-
tina, finché non m’avevano chiamato due o tre volte! E chi dirà la
mia gioia quando, grattandomi i capelli con l’unghie, la mamma mi
disse che m’avevano attaccato i pidocchi?