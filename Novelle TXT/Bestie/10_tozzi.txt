
Il Migliorini è un uomo che lavora la terra a un tanto il giorno;
cambia padrone quasi tutte le stagioni, ed è bravo a potare le viti.

Egli comprò, da un suo amico rigattiere, la Gerusalemme e
l’Orlando: dieci volumi di quella carta che pare cencio, e con una
piccola figura sopra ogni canto. Quando è l’ora di riposo cava dalla
sporta, lasciata a un ramo di qualche pianta, un volume, e lo legge
agli altri.

L’anno che lo conobbi, se pioveva entrava dentro una grotta
vicina al mio podere, dove ci potevano stare a pena in dieci, seduti
sopra pezzi di legno secco e avanzi di potature. L’acqua sgocciola-
va da per tutto e colando dal tronco di un pesco, nato quasi a tra-
verso l'imbocco, faceva una pozzanghera proprio nel mezzo. Ma il
Migliorini, con la zappa, scavando un fossetta e alzando un argine
con la terra smossa, aveva provveduto in modo che le scarpe non se
le bagnavano più. Poi, acceso un poco di fuoco, arrostiva le fette del
pane, infilandole ad una frusta che egli girava, tenendo l’Orlando
aperto sopra una coscia e stando in ginocchio con l’altra gamba.

Io mi ci sarei indolenzito subito.

Ad ogni ottava, faceva il commento a modo suo; e pol: — State a
sentire com'è bella! Non pare vera?

E batteva le lunghe dita terrose sul libro. Sapeva dire in poche
parole la storia d’ogni personaggio; e rispondeva a tutte le domande
che gli facevano i compagni. Aveva gli orecchi bucati; ma aspettava
che morisse un suo zio che gli avrebbe lasciato due anelli d’ottone.
Portava i capelli lunghi di dietro, come una ragazza a cui stanno per
ricrescere dopo che le sono stati tagliati. Teneva il cappello sopra gli
occhi, ed era molto alto. Quando tornava a casa, infilava la sporta

al braccio fino al gomito: d’inverno aveva un pastrano turchino; e
al cappello, in vece del solito nastro, una trina nera, da donna.

Una volta, veduto un rospo, insegnò come si uccidono: si prese
di bocca, con un dito, la cicca che biascicava; e, messala in cima al
coltello, gliela cacciò dentro la gola. Il rospo cominciò a tremare
doventando quasi giallo: apriva e chiudeva gli occhi, che parevano
più piccoli e più lucidi. Quando venne il padrone, perché l’ora del
desinare era passata, con un calcio tirarono in fondo alla balza la
bestia già morta, dove facevano le fosse per le viti. E quando, l’an-
no passato, ripulirono un gran fontone putrido e verde che pareva
un padule, di fianco a un bosco di querci e di castagni, pieno di
macigni e di radici nere, cavavano fuori dell’acqua i rospi con una
rete fatta con il filo di ferro, per metterli dentro un secchio. Quan-
do il secchio era colmo, aprivano una buca con una vanga; e ve li
zeppavano dentro. Poi li ricoprivano di terra; e, sopra, dopo averci
pigiato con 1 piedi, lasciavano uno di quei macigni più pesi.

Io andavo da una pianta all’altra senza dir niente, perché sareb-
be stato impossibile farli smettere; con il cuore doventato mencio.
Ma come mi s’empi la bocca di saliva, che pareva bava, quando vidi
una rospa che pareva un grande involto! E poi che ella mi guardava
con quei suoi occhi di ragazza brutta, forse più acuti dei miei, mi
sentii venir male.

Ma due anni fa, dopo il vespro, per tornare a casa, io dovevo
caminare lungo un viottolo fatto sul margine di un torrente, scan-
sando a ogni passo 1 salci e i pioppi. La mia scontentezza cresceva
come le ombre; e niente c’era di peggiore della sera diaccia. Le neb-
bie salivano lungo il torrente; i salci sgocciolavano, con le gocciole
che si fermavano un poco in punta alle foglie all’ingiù; i pioppi era-
no umidi. I poggi s’oscuravano, e le terre lavorate doventavano più
nere. A qualche podere vedevo una finestra con il lume. Le chiese
avevano già suonato, e i loro echi m’erano parsi di un azzurro così
cupo e taciturno come erano taciturni gli usci rossi delle capanne
chiuse e le aie deserte.

Siccome la strada era lunga, mi si faceva buio presto; e, se nessu-
no s'accompagnava con me, camminavo più piano quantunque mi
crescesse la fretta d’arrivare. Che tristezza desolante e silenziosa!
Qualche volta un rovo, i cui tralci erano stesi in terra, mi s’attac-
cava al calzoni: prima di distrigarmi, mi approfittavo d’esser stato

fermato per sfogare la mia scontentezza guardando l’ombra dietro
a me. Ma tutto il torrente era pieno di rospi da dove ero venuto
a dove andavo, anche così lontano che gli ultimi a pena s’udiva-
no; e la loro voce che mi pareva tranquilla, ed è invece tremula,
mi consolava. Tutti gli altri che avevo veduto morti o agonizzanti
ricordavo allora! Quello a cui con una frusta di salcio avevano fatto
un nodo scorsoio e l’avevano lasciato lì ciondoloni; quello infilato,
dal ventre, a una canna aguzzata: la canna riesciva dalla bocca, e il
sangue colava giù grosso e scuro; quello a cui avevano schiacciato
con i sassi tutte e quattro le zampe; quello accecato con 1 tizzi della
brace; quello sbudellato con un colpo di falcino; quello schiacciato
dalle ruote del carro, a posta; quello lanciato in aria dando un colpo
sopra una tavoletta messa in bilico; quello pestato dai due fidanzati:
questi sono i rospi che ho visto morire, silenziosi, con quei loro
occhi che di notte luccicano.