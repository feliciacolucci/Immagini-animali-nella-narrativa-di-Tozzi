
Dietro la mia aia ci sono due pagliai quasi uguali, l’uno accanto
all’altro che a pena ci passa tra il mezzo un uomo. Sedendomi in
cima all’aia, dove tira meno vento, vedo tra i due stolli un pezzo
d’orizzonte. Non c’è mai niente: né meno le stelle, perché stanno
più alte; ma non so perché seguito mezze ore a tenerci gli occhi
pensando tante cose.

Una sera mi divertivo a veder le nuvole che, a brancate fitte, una
dietro l’altra, passavano tra quei due legni. Era già più di un’ora; ma
il vento tirava sempre eguale facendo un brusio tranquillo dietro le
mie spalle, nel bosco di una villa. A volte, ascoltando, pareva che
il brusio crescesse sempre di più; ma mi accorgevo subito che era
un'illusione.

Dunque, le nuvole venivano forse per ruzzare, ma senza mai
urtarsi o trattenersi dubitando della strada: talvolta, se tenevo il
capo riverso, mi pareva un’enorme nevicata a sguiscio, orizzontale:
e, in fatti, quelle nuvole parevano immensi fiocchi di neve; ma non
traballavano e non deviavano. Da dietro all’ultima collina faceva-
no a pena in tempo ad apparire che già erano sopra 1 due stolli: di
quelle passate dietro di me non me n’occupavo, ma mi pareva di

udirle correre cadendo sopra l’altra cerchia di poggi dove tramonta
il sole. Ad un tratto, si diradarono; il vento cambiò, mulinando
un poco e buttandomi su gli occhi la polvere dell’aia. Allora una
nuvola sola, grande, piatta, candida nel chiaro di luna, ma soffice e
leggera leggera, si fece avanti. Di mano in mano che s’avvicinava, si
stese di più, perse qualche lembo; si forò, ma si richiuse: non molto
compatta, quasi per cadermi addosso: a pena sorretta dal vento che
doveva durare fatica a smuoverla. A mezzo cielo, si fermò. Allora
m’accorsi che tutto l’orizzonte ormai ne era coperto. La luna, che
io non potevo vedere, la illuminava così bene di sotto che qua-
si abbagliava gli occhi; specie la sua punta; mentre il turchino del
cielo s’era fatto più nero, senza stelle. Quando smisi di guardarla,
e girai gli occhi intorno, mi sentii smarrito e per morire subito; ed
avrei avuto bisogno di appoggiarmi: ma mentre così aspettavo che
mi passasse il malessere e di tornare bene in me per andarmene, mi
rasentò, come se fosse mandato da quella stesa di nebbia così alta,
un vipistrello.

 

 

 
