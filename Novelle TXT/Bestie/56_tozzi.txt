
All’ombra, il carraio verniciava di cinabro mescolato al minio le
ruote dei carri da contadini; e poi, con un fusello infilato nel moz-
zo e tenuto tra ambedue le palme, le portava al sole, appoggiate al
muro. Qualche volta andava a levare con il manico del pennello
una mosca che c’era rimasta attaccata. Tutte le mattine passavo il
tempo così, senza parlar mai al carraio, sedendomi sopra un muc-
chio di breccia che lo stradino teneva già pronta per l’inverno.
Mattinate dolci di sole, quando cominciavo a sbadigliare di
fame; e io ne provavo un senso indefinito, quasi di sonnolenza e di
piacere! Pensavo, allora, che da grande avrei scritto un libro diffe-
rente a tutti quelli che io conoscevo: qualche storia ingenua e tra-
gica che pareva uno di quei pampini che il vento mi faceva cadere
tra le ginocchia; ecco: come c’è questo pampino, ci sarà il mio libro.
E sentivo un fremito.

Il carraio seguitava a verniciare; e, talvolta, m’illudevo che
anch'egli vedesse riempirsi, la distanza tra me e lui, delle persone
che mi pareva di vedere.

Egli è buono, pensavo; egli non dice niente né a me né a loro
perché io non creda che gli si dia noia. Tutta la strada era piena
di persone, come un incubo trasparente e leggero, che si movesse
anche ad un alitare di vento; come si moveva la mia anima.

Alla fine dovevo supplicare questa gente che mi desse un poco
di tregua: la sentivo attorno alla mia giovanezza come insetti attor-
no ad un lume acceso allora allora. Qualcuno mi perseguitava e mi
faceva venire i brividi; un altro voleva stare in casa con me, ed io
non potevo mandarlo via.

Ecco che il mio libro doventava la vita stessa, la gente cioè che
conoscevo!

Ma soffrivo e sentivo una specie di malessere vertiginoso; e
m’invogliavo di pigliare a sassate, per scherzare.

In vece, i moscerini m’entravano negli occhi; e mi venivano le
lacrime.