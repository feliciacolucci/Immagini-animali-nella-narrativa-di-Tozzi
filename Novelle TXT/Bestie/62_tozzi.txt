
Dieci anni che abito nella mia casa, comincio soltanto da oggi a
sentirne la realtà. Tutto quel che vi avviene è la compilazione d’una
storia che riguarda me. Ma, quando io stesso non saprò dirla, nes-
suno ci penserà più.

Così come quella fonte che ho ritrovato morta, ed io non lo
sapevo.

Morta da due mesi, e nessuno me lo aveva detto.

Ma l’aria, oggi, è gaia; e mi sento bene. Forse, vivrò parecchio
tempo ancora; ché di me non sento nessun segno di morte; e tutto
quel che vedo fa parte della mia esistenza.

Il limone già tagliato, i bicchieri puliti, la tovaglia di bucata; e la
voglia di mangiare.

Sono impaziente: mi guardo le mani, mi specchio ai vetri della
finestra. Nessuna stanza è bella come questa; e la mia anima è anche
più gaia dell’aria: il limone, i bicchieri, i piatti sono belli perché
miei. Il senso di averli e loro stessi sono una cosa sola. Ed una sola
realtà.

Ma, a pena mi sono seduto a tavola per il pranzo, sento cantare
da un ragazzo, una canzone che io conosco senza averla ancora
imparata.

Mi vengono i brividi.

Portava gli agnelli a vendere.