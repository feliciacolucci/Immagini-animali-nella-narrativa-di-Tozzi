
Quel che vedo e penso è come se lo leggessi.

Leggerò, forse, fino a stasera; ma il libro non lo chiuderò: resterà
aperto tutta la notte e troverò i sogni su le pagirie come se fossero
figure.

In vece, no. Allora percepisco solo le cose, che stanno vicine a
me: e, perché sono seduto sotto la mia pergola, mi metto a guardare
un pampino: forse, uno dei più larghi. Perché non capisco quel che
fo, lo strappo dal tralcio e lo butto dietro di me, di là dal pancone
verniciato di verde.

Il sole, tra gli altri pampini, taglia gli occhi con i suoi pezzetti
di vetro.

Una cavalletta mi salta su una mano.