
Oggi sono rientrato nella chiesa della mia parrocchia. Lo scialbo
bianco è uguale a quindici anni fa: ho creduto riconoscere, su una
colonna, vicino a una panca, una scalcinatura che ogni domenica
allargavo sempre di più con le unghie. E mi son ricordato dei fiori
finti, a mazzolini, portati al curato dalle due zitelle che andavano
sempre insieme e facevano poca elemosina; e tutti dicevano che erano
avare. Oggi mi dispiace d’averle odiate con feroce avversione, quasi
sempre inciampando se mi voltavo a perseguitarle con gli occhi.

E tutte quelle ragazze, forse ora madri, e non le riconosco, di cui
ero un poco innamorato!

Ma quanto piansi quando mi confessai per la prima comunione!

Ora non ho più paura quando suonano le campane, ma mi piace
ch’io volessi mettere al collo di una di quelle ragazze un nastro
uguale alla riga ch’era per margine in ogni pagina del libro di pre-
ghiere della mamma. La voce di quella ragazza mi faceva lo stesso
effetto di quando mi guardava; ed io ridevo che la mamma sapesse
a pena leggere, ma mi pentivo tanto d’aver ficcato pezzetti di carta-
suga dentro il calamaio.

Riesco fuori della chiesa, sicuro che il suo scialbo sia più fresco
della primavera che inonda la piazzetta sbilenca di San Donato; e,
scesi gli scaloni, mi volto a dietro, in su, a guardar le campane.

Me ne vo con meno dispiacere, perché vedo che un branco di
passerotti hanno il nido sul tetto.