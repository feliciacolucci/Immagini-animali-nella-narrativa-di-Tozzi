
[33]

Luciano Stringhini finiva di cenare. Ogni tanto sceglieva un fico
dalla fruttiera; e, masticandolo svogliatamente, riappoggiava la
testa a quella mano.

Era d’estate; e, alla luce del tramonto, i piatti bianchi, con una
sola riga celeste lungo l'orlo, luccicavano sopra la tovaglia. In un
vaso di vetro verdastro, pieno d’acqua, galleggiavano le fette di un
limone. Dalla finestra aperta si vedeva il mare. Era sempre mosso
ormai da due giorni; e le onde doventavano spuma presso la riva;
mentre le barche dei pescatori, con le vele ripiegate, avevano tutte
un dondolio sempre eguale; quasi pacifico.

Luciano si sentiva stanco; con le labbra calde.
