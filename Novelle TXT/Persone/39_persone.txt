
[39]

L’allegria degli amici non c’era più. Se ne erano tornati, a tramon-
to di sole, a Siena. Egli, che non poteva sopportare quell’allegria,
s’era nascosto dietro la proda di un fosso; preso da una nervosità
violenta; poi s'era addormentato. Destatosi, vide che si faceva buio
d’ogni parte. C’erano già, sebbene rade, le prime stelle lucenti con
tutta la loro forza. Le collinette argillose sembravano più basse
e i fieni neri. Egli aveva preso un poco d’umido e gli doleva la
testa. Si alzò; e, per far più presto a trovare la strada, prese per i
campi. Ogni tanto il suo piede affondava, ed egli doveva vedere
come potesse escire al più presto da quella specie di buca dove si
trovava. Risaliva dove il terreno era più alto; e, alla fine, scorse la
strada. Non volle passare né meno da un cancello ch’era vicino; ma
attraversò la siepe dove era meno fitta. Poi, cominciò a camminare
più risolutamente.

S’era fatto freddo, e la strada era piuttosto lunga. Egli l’aveva
fatta tante volte e la riconosceva benissimo anche all’oscurità. Egli
desiderava di star bene d’animo, e non ci riesciva. La sua dispera-
zione nervosa, in vece, aumentava. Ed egli aveva paura di mettersi
a piangere o a gridare. E l’allegria dei suoi amici gli pareva perfino
inverosimile e detestabile; gli suscitava un eccitamento brutale; e
si domandava perché, dianzi, non aveva detto quel che provava e
non aveva attaccato questione. Bisognava, certo, che non gli avve-
nisse più! Ora egli era perciò addirittura disperato di essere stato
zitto. E aveva per loro un rancore che lo esaltava.
 
