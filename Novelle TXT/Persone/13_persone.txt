[13]

Per un moscerino che le entri negli occhi, sta di malumore tutto il
giorno; con chiunque. Risponde a pena, e più niente è a modo suo.
Si crede di essere la donna più disgraziata e più infelice che esista; e
quando si ricorda del moscerino si mette a piangere.

Allora se qualcuno le parla, ella si sente pigliare dall’ira e doven-
ta pallida. Si mette ritta al muro, a testa bassa, digrignando i denti
con la bocca chiusa, zitta zitta.

E sua madre è anche peggio: per un uscio che si chiuda da sé,
non la fa più finita. Impreca al vento, al padrone di casa, al falegna-
me, al fabbro, alla propria sventataggine. Bisogna sentirla, al meno
per un’ora intera, parlarne come di una disgrazia in cui entra anche
il destino. Poi si mette a guardare la porta, in piedi.

Ha un viso che sembra fatto a pezzi e che vi siano rimasti i segni
lungo i quali stanno uniti: il naso pare addirittura finto e non ci si
convince alla prima che le labbra non se le è colorite.

È piuttosto sporca, specie dentro gli orecchi; e il cappellino se
lo cava soltanto per andare a letto; un cappellino con un mazzetta
di rose sbiadite e piene sempre di polvere. La giovine in vece ci
terrebbe a essere più pulita; ma non le riesce.

Camminando, si dimena tutta; ed ha una veste rossa e le scar-
pette scollate e gialle, con certi tacchi alti otto dita. Ha, giù per le
tempie, due ciocche di riccioli che s’allungano e si scorciano come
due molle.

Escono sempre insieme; e la figlia va per un mezzo passo innan-
zi; perché quando è sola cammina molto più lesta.
