
[20]

Mi sono fermato sul Ponte Garibaldi, a guardare l’isola di San Bar-
tolomeo. Le bave e le sporcizie del fiume stanno ferme poco più in
là del ponte, all’ombra del muraglione; presso la mota.

È di domenica, e mi sento d’avere l’anima limpida come il cielo
e l’aria. Tra me e la gente, c’è questa limpidezza sicura. In tutta la
giornata non ho fatto nulla; e credo di non aver né meno parlato.
Non sento amicizia per nessuno, e nessuno la sente per me. Non
so se sono giovine o vecchio; non mi ricordo da dove vengo e non
saprei dirmi dove voglio andare.

Un vecchio, cieco, mi rasenta. È piccolo, con la testa come una
mazza di ferro, dentro le spalle e piegata giù. Gli pende su le gambe
un bastone legato all’occhiello della giubba. Fa una fila di anno-
dature al nastro del berretto, che tiene sotto il braccio. Cammina
strascicando le scarpe a brandelli.

M’avvedo di essere come lui, che passa e non vede niente.