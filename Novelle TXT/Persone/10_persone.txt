
[10]
Era maestra elementare. Aveva un rocchio di capelli che sarebbe
bastato al meno per due donne, rossi e grossi: il viso giallo, sparso
di lentiggini che pareva una pelle di sughero; gli occhi strabici e
con lo sguardo da bove; una bocca così larga che non riesciva mai
a chiuderla perché se tentava di farlo da un lato, allora dall’altro
lato le pendeva anche di più, tutta sgualcita. Il naso schiacciato con
due buchi fatti come due forellini da aghi. Le spalle tirate in su, fin
quasi alle orecchie; benché non fosse gobba.

I piedi enormi; e quando camminava teneva 1 tacchi accanto e le
punte in fuora.

Aveva un sudore che si sentiva a parecchia distanza. Era restata
come istitutrice nell’educandato dove l’avevano accolta da bambi-
na. Ma voleva essere la più elegante di tutte; e quasi ogni giorno,
perciò, aveva un vestito nuovo. Ella si teneva da molto; e soltanto al
direttore della scuola faceva gli occhi dolci. Allora, posava la penna
e si metteva a odorare 1 fiori che teneva lì preparati sul tavolino. Ma
la dolcezza dei suoi occhi non veniva fuori che a mezzo; ed ella alla
fine non ci riesciva più, e il suo viso s’irrigidiva a metà di una parola.
Anche i fiori sembravano irrigidirsi entro la sua mano. Allora ella si

confondeva e si smarriva; credeva di essersi compromessa tanto più
che non riesciva a ricomporsi. Le veniva una saliva ai denti cariati e
sporchi. Poi impallidiva; e una tristezza mortale la sconvolgeva. La
sua mano si apriva e i fiori ricadevano sul tavolo. Ella allora pian-
geva. Ma quando il direttore ripassava risorrideva tra le lacrime,
mandandosi in dietro quei capelli grossi come lo spago; sentendo,
con angoscia, che una ciocca gliene ricadeva sempre su un orecchio
e che ormai non era in tempo a riaggiustarsi. In quei momenti cre-
deva che avrebbe potuto essere amata; mentre quel viso giallo sotto
alle trecce rosse, certe trecce di canape greggia, faceva schifo.

 
