
[34]
Da Cattolica

Dopo mezzo giorno, il cielo s’è schiarito, rimanendo nuvoloso sol-
tanto giù all’orizzonte. Il mare ha preso subito un turchino stupendo.

Due gruppi di bagnanti a guardare l’ecclisse.

I casotti hanno una piccola ombra oblunga da una parte.

Stanotte ho sognato d’essere con uno che ha ucciso un nostro
conoscente.

L’altra notte, sognai che nel porto di Cattolica tutte le vele fos-
sero divenute sanguigne.

Ascoltando il mare a lungo, mi è parso di udire uno scampanio.

Dalla moglie sapevo che una delle mie cognate molto probabil-
mente si sarebbe fidanzata col suo cugino Carlo. Egli è già medico,
ed ella vuole studiar medicina. Oggi, in salotto, mentre ella cuciva
ed io ero steso sul canapè, in mezzo ai Giornalini illustrati del mio
ragazzo:

— E il tuo Carlo?

Ella mi ha risposto, quasi indifferente:

— Il mio? Perché mio?

— Credi che non lo sappia?

Allora, divenuta rossa, mi ha chiesto:

— Gliel’ha detto la mia sorella?

— No: lui. Ti dispiace? Io gli sono amico.

- No, non mi dispiace; ma non lo dica al babbo.

— Stai tranquilla.

— Ma gliel’ha detto lui da vero? Io dell’intenzioni di lui non ne
so niente ancora. Io, però, gli voglio bene.

— E lui te lo rivuole.

— Me n°ero accorta.

— Ed io lo stesso. E, poi, me lo ha detto.

Questa mia menzogna l’ha fatta arrossire di piacere. Ma ora son
certo ch'egli stesso le ha già parlato e se l’intendono. M°ha detto
anche che gli ha mandato la sua fotografia.

— E perché non viene qua?

— Non può.

E abbiamo parlato d’altro. In cucina, prendendo il tè con gli
altri, si è messa a ridere, offrendomi il bossolo dello zucchero.

Io son salito in camera; ed ella è andata al mare passeggiando in
su e in giù per la riva. Dalla finestra, ho finto di tossire; ed ella s’è
voltata sorridendo. Quando è ritornata, faceva le giravolte frustan-
do l’aria con una fronda e arrossendo tutte le volte che si volgeva in
su. L’altra cognata, la maggiore, leggeva, in camera del suo babbo,
un mio manoscritto. M°ha detto che una pagina era stata attaccata
male.

- È buona questa gomma?

— SÌ.

Allora, lho tagliata e l’ho messa al suo posto.

Da questa parte della riva, i bagnanti non raggiungono la quin-
dicina. Nella stessa casetta nostra, di cui è proprietario un pescato-
re, abita accanto la moglie di un dottore che sta a medicina. Somi-
glia alla mia mamma, e ha due figli: una bambina coi capelli riccioli
e neri, e un bambino, più grande, con una maglia rossa.

Dall’altra parte è pieno di bagnanti e C'è il paese.

Sul molo, tutto ripieno di sassi e di ghiaia, tra due stecconati, ho
parlato con tre signorine di Ferrara e con un giovinotto di Firenze,
che però sta a Padova.

Il mare è tutto increspato di onde lunghe e basse.
