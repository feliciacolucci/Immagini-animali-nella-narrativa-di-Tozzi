
[32]
Con quel fattore, ricco e ladro, ci ho parlato due volte sole; così, per
averlo incontrato sempre lungo una viottola, da dove si doveva pas-
sare uscendo da una tenuta del Chianti. Magro, e forse più leggiero
del suo bastoncino di bambù secco.

Dagli occhi celesti capisco subito che, quantunque abbia sempre
voglia di chiacchierare, sarà impossibile, e inutile, arrivare alla sua

intimità; perché essa è tutta nel modo di presentare le parole. Egli
desidera però di afferrare le cose e quasi di porgerle fasciate dal suo
sentimento. Dopo poco che sono con lui, la campagna mi presenta
caratteri acremente simpatici o altrettanto antipatici: mi è già impos-
sibile trattenermi in quella mia tranquillità trasparente, che è come
un’acqua che non si scompone. Ma non sono abbastanza agitato
da invogliarmi, magari inconsciamente, a mostrare il mio carattere
o il mio parere: mi lascio alle sue parole, ma con un malessere che
ha del risentimento contro di lui. Troppo vuol dirmi di sé stesso,
senza nominarsi mai. È vero, però, ch’egli ha una pronuncia molto
profonda e sempre uguale a sé stessa; è come se riescisse a farci vol-
gere sempre dalla stessa parte secondo la sua abitudine; o, meglio,
secondo il suo difetto. Ma certe cose dette da lui sono descrittive e
sembra che non finisca mai di dirle. In vece, è certo che dice sempre
di più ed oltre l'intenzione che dovrebbe avere. Non si capisce per-
ché egli non voglia mai smettere di giudicare o di proporre; quasi
chiedendo che gli altri finiscano quel suo sentimento che non può
andare innanzi. Sorride quasi sempre, ma il sorriso è disunito dalla
voce e dal rimanente della sua fisonomia. E perciò gli si dà ragione
tanto perché stia zitto. La cosa più simpatica che mi abbia fatto è di
offrirmi, per sentirsi ringraziare, un bicchiere di vino.

Ma io non l'ho voluto; e poi mi voltai a veder sparire lui tra i
pampini della sua vigna, divenuta soltanto una sensazione di colori.
E non avendo avuto più occasione di passare per quella viottola,
mi fa l’effetto che quel bicchiere di vino, limpido e rosso, io l’abbia
soltanto sognato. Può darsi.