
[43]

Una mattina mi desto ricordandomi di aver mangiato, forse due o
tre anni fa, troppe frutta e di essermi sentito male. Allora mi pare la
mia esistenza ricominci da quel tempo e da quel fatto.

E mi dò un gran pensiero perché non m’accada di smettere di
vivere. Un’altra mattina, forse per la stessa ragione, mi ricordo di
avere avuto una grande amicizia per una persona; e me ne compiac-
cio. Anzi mi lascio prendere tutto da quel sentimento, che è anche
un benessere. E mi domando com’io abbia potuto non scrivere più
e non parlare più a quella persona. Ma non ho la forza di andare a
ritrovarla; mi sembra che sarebbe una specie di finzione.

[44]
La mia casa è dovunque io sto: una strada, una piazza, un teatro, un
caffè, una pianura.

Quando avvicino per la prima volta una persona, mi annoio
subito perché ci riconosco i consueti segni di una vecchia amicizia;
che è sempre la stessa. Ma non mi è possibile trovare una persona
che non sia esistita prima di fare la conoscenza con me? Io vorrei
questa assoluta verginità.
