
[21]
Quando la sera chiudo le finestre e le porte della mia casa, dentro
ci rimane sempre la primavera. E allora vado a letto più contento
e più sereno: e a me piacciono anche 1 farfallini che s’attaccano alle
pareti della camera e s’avvicinano lesti lesti dov'è il lume acceso.

Proprio allora ho imparato certe ballate che mi tornavano a
mente camminando di sera, solo, lungo la spiaggia del mare. E non
so perché. Anche pensando che la mia anima fosse rimasta attaccata
sotto la sabbia molle e il mare qualche volta se la portasse con sé e
poi la riportasse.

Ma, qui, in campagna, il mare si riduce ad una triste oleografia
della padrona di casa.

E certo la stanza e la mia anima sono proprio due pazze, che
dànno retta al vento e a quegli odori di linfe.

E penso a una bambola che ho visto comprare da una madre, la
moglie di un operaio, per la sua bambina.
