
[35]

Nel cielo marzolino ci sono nuvole svogliate come me, che si fer-
mano volentieri a udire i cuculi e a vedere anche loro quei fioricini
di campo, che hanno l’ingenuità di farsi empire d’acqua dalla rugia-
da. E, allora, c’è nell’aria una contentezza; che odora di viole.

Ma io son curioso di andare dentro il mio bosco, per sapere che
fanno i ciclamini. E non ho sbagliato.

Ma, intanto, le nuvole se ne sono andate; lasciandomi solo. E il
cielo è troppo limpido e vuoto.

I cuculi seguitano a cantare; ma mi rifiuto di credere che si tratti
di uccelli: debbono essere suoni e basta. E così le piante sono sol-
tanto sensazioni di verde.

Ma, allora, non so spiegarmi perché i ciclamini abbiano bisogno
dei loro gambi.

Lo spazio di tutto il bosco è soltanto una mia passeggiata; e, se
mi venisse voglia di chiamare me stesso, perché in questo momento
non percepisco che me, la mia voce canterebbe tutta la mia anima.

Quante cose mi direi! Ma basterebbe, certo, che io affermassi
la mia esistenza; perché scarto la testimonianza degli altri. Io non
vivo se non quando mi sento da me stesso. E mi accorgo che tutti i
miei anni sono un breve racconto; che si dice in una mezza dozzina
di parole. È un racconto che devo imparare a mente. E non ne ho
voglia.

Sdruscio i piedi su l’erba, perché questo fruscio mi pare una
grande dolcezza; scuoto le fronde, perché mi si bagnino le mani;
vado dove credo che sia uno dei cuculi, perché vedo che gli olivi,
dove finisce il bosco, fanno ombra su la terra lavorata.

Mi vien da gridare, e chiedo perdono a Dio di esistere.


 
