
COSE

[1]
Tra noi e le stelle vi è una amicizia che quando ce ne accorgia-
mo fa l’effetto di accostarsi a Dio. Allora la nostra anima si apre
per tutto quanto è grande l’universo, e le cose più lontane sono
anche più intime di quelle vicine. Abbiamo l’evidenza che anche le
montagne sono lì perché ci facciano compagnia; e ne proviamo una
commozione violenta. Pare anche che la primavera, per compiere la
sua strada, attraversi nel mezzo della nostra anima e che perfino le
ombre siano soavi. Se in vece, in certe ore, i nostri occhi si chiudes-
sero e non vedessimo più niente, saremmo assaliti da non si sa qual
paura; perché la nostra anima ha bisogno di tutto; e vi sono stati
d’animo, che non sono costituiti né da pensieri e né da sogni, ma
da cose misteriose, di cui ci giunge soltanto la sensazione indefini-
bile. Abbiamo in noi un’esistenza fatta di musiche silenziose, che
dànno alle nostre parole il suono della nostra umanità individuale;
così come ogni cosa ha una voce che dipende dalla materia e dalle
fattezze sue.

Noi siamo capaci di rinnovare il senso della primavera dentro di
noi; perché non si tratta soltanto delle imagini date dai ricordi, ma
da cose nate tra noi e il mondo esterno.
