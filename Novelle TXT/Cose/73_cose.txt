
[73]

Io cammino non perché mi aspetti qualcuno o ci sia una cosa in
fondo alla strada; ma perché è primavera. Forse non sono i miei
occhi che guardano, ma la mia anima stessa.

Dianzi, passando dal cancello del podere, ho sentito come toc-
carmi una mano; ho trasalito e mi sono voltato da quella parte: era
il tralcio di una vite troppo lungo. Il cuore ha seguitato a battermi
per un pezzo.

Ed ora cammino anche perché ci sono le nuvole che attraversa-
no il cielo; ma la mia strada sarà più corta, certo.

Io, tra qualche chilometro, sarò stanco e forse anche deluso
d’avere avuto questa voglia di lasciarmi prendere dalla giocondi-
tà dell’aria. Intanto sento un ricordo che si fa sempre più grosso,
quasi molesto: un ricordo che non significa niente, e non è né bello
né brutto; ma io volevo rifarmi da capo a vivere; ed esso m’avverte,

con la presenza soltanto, che è impossibile. Un’altra volta, dunque,
ho fatto lo stesso? Un’altra volta, avevo creduto di vivere dimenti-
cando che io sono un essere umano.