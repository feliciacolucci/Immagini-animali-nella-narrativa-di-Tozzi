
[111]
Giù nella valle, la nebbia doventa sempre più trasparente e lucida;
ma non se ne va, quantunque le montagne siano ormai più chiare e
d’un colore che a pena si distingue da quello del cielo. Ma l’aria si fa
come tutta un pezzo, di un cristallo non ancora solido, e le nuvole
si schiacciano in tante strisce esili che non possono cambiare più
forma. Ci sono campi verdi che brillano, ma d’un colore così deli-
cato che dalla loro lontananza giunge una dolcezza grande. I monti
si fanno sempre più eguali al cielo, finché quello più alto, il Monte
Amiata, vanisce e non resta che la pianura scorciata dove non si sa
se c'è ancora la nebbia oppure no.

Ma ecco: si sente un treno che corre. Questo rumore S'aggira
nella valle; ma il mio cuore ha lo stesso battito. E, se chiudo gli
occhi, mi par che tutta la pianura mi pigi su le palpebre.