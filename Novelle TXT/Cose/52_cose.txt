
[52]
La tribbiatrice era sopra un poggetto: ma si sentiva soltanto: non
si vedeva perché nascosta tra i mucchi di paglia. Nel polverio si
movevano, intorno, i fastelli e le donne; come in un giro che si
ripeteva sempre. Carri carichi di manne da tribbiare venivano dal
fondo del podere; mentre altri, con i sacchi del grano, facevano
un’altra strada; per la campagna tutta gialla di stoppie e deserta.
Qualche eucalipto, con le foglie aride, quasi gialle, e il pedano
con la buccia tutta staccata e sollevata a lunghe strisce; uccelli che
volavano basso, dove la strada aveva un poco di siepe; e di là dalla
stecconata, di legno che luccica, a spigoli storti dove la strada fa
gomito, un cavallo morto; e, a pochi passi, un branco di pollastre e
di tacchine magre beccavano i chicchi perduti dalle spighe. Mentre
il ventre rossastro del cavallo pareva ancora vivente. Io ho sentito
allora una grande dolcezza.
