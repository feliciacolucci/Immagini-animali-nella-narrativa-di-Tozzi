
[113]
Non mi ricordo né meno di che sapore è il piangere e capisco le
beghine che passano le giornate dentro le chiese, su gli impiantiti di
mattoni rossi. Quando il sole s’allontana come un suono di chitarre
troppo debole, la mia anima sorride; avviluppata dalla voluttà che
porta la seta. E ogni ombra somiglia a una lettera di amore, che si
va a rileggere; mentre i miei occhi cominciano a vedere gli agguati
della bellezza; e perciò non credo più a niente.

E non mi fido né meno della dolce erba verde, che ha il torto di
non sentire come me questo brivido che mescola la mia nascita con
la mia morte. Io sono furioso di vivere, e vorrei non essere nato. È
per calmarmi entro in una chiesa a guardare un cero enorme acceso
in cima a un altare.




 
