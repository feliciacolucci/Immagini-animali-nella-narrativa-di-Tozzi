
[19]
Dentro il bosco, perché tutto chiuso, c’era afa; e la terra ribolliva
perché il giorno avanti aveva piovuto. L’avevo vista 10 questa piog-
gia dalla finestra, che aveva portato gli ombrelli verdi dei contadini
lungo la strada. Le foglie con il terriccio avevano un odore troppo
forte; e, se non si sentisse, farebbe piacere.

Non c’è né meno un uccello; non vedo né meno uno scarabeo.

Allora non sto più volentieri dentro il bosco, e cerco l’escita
più prossima. Ma non so perché mi trattengo ancora; e, in vece, mi
rivolgo a dietro, tornando dove ero prima.

Le fronde sono tutte ferme; e io annuso quest’odore che passa
dai viottoli. Non so né meno se il sole comincia a tramontare.

E vedo tre funghi porcini. Perché li ho spaccati (dentro sono
bianchi) con la punta delle scarpe?