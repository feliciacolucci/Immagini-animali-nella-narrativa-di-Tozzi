
[108]

Ricordo lo sbigottimento di tutti dopo una grandinata che ci
mise due ore a sconquassare i campi. Le viti non solo avevano i
loro pampini rotti e sforacchiati in terra ma anche i tralci s’era-
no sbucciati; e le picce dell’uva s’erano disfatte chicco per chic-
co. Le fronde degli olivi s’erano rotte, specie quelle più belle; e
perfino alcuni cipressi erano restati piegati su la cima. La grandine
era restata ancora intatta lungo i fossi dove s’era ammucchiata a
ridosso di qualche intoppo; gelida e faceva paura a vederla tanta
a quel modo. E fece un effetto insolito (un contadino sospirò) la
campana dell’Avemaria per quel cielo ancora temporalesco, con il
vento umido e le nebbie che non si sa se ricominciavano da capo.
A quel suono, la terra non poteva rispondere; ancora tramortita, in
un silenzio interrotto soltanto dallo sgocciolìo di qualche albero.
L’arcobaleno, di colori vivacissimi, era come una porta ad arco che
chiudeva dinanzi a sé il temporale che ora borbottava più lontano.
Un arcobaleno immenso, fatto come per miracolo. E su i poggi, un

altro arcobaleno, un poco più stretto e un poco più sbiadito. Il sole
ormai tramontava tentando d’incendiare la nuvolaglia; e ognuno si
ricordò della campana.


 
