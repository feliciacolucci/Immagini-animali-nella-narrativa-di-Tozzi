
[120]
Porta Tufi

Una porta bassissima è larga due metri. È piena di oscurità. Un lam-
pione a gas illumina un architrave murato sopra la porta, il quale
ha in mezzo lo stemma bianco e nero di Siena. Entrano dentro una
vecchia dallo scialle rosso e due uomini dal pastrano oscurissimo.

Fuori della porta molti olivi da ambedue le parti. Dove va la
strada? Si sente che lì presso c’è un cimitero.

Ma laggiù nell’orizzonte, quasi in cima alla montagna di Santa
Fiora, la luna sembra morta dentro le nebbie lunghe.

Qui si perde ogni ragione di vivere. Anche l’anima soffre.

Sopra ad una collina c’è una gran casa colonica che è tutta rossa,
di quel rosso di un tempo lontano. Un olivo è cresciuto sopra il suo
tetto. E la leggenda dice che la casa fosse abitata da una santa. La
quale soleva rispondere, per modestia:

«E più facile che un albero nasca sopra queste tegole che io sia
santa».

E allora un albero vi nacque da vero.
 
