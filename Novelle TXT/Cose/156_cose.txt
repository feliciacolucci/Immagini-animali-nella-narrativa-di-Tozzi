
PRIMAVERA

[156]

Si affacciò alla finestra. Il Tevere grigio tra Monte Mario verde e i
Parioli con i pini. Poi, alta, Villa Borghese attaccata a Villa Medici
e alla chiesa della Madonna ai Monti. Poi il Quirinale; poi la Torre
delle Milizie, rossa e avvolta di vapori turchinicci. Più vicina, sopra
l’intrigo delle case, la cupola della chiesa di San Carlo. Quasi la
metà di tutta Roma si spandeva, d’un colore quasi eguale, tra questi
punti più riconoscibili.