
[64]

Io avevo sempre paura a salire fino al mio uscio di casa, al buio. Mi
sembrava che i muri bisbigliassero; e anche l’uscio faceva di tutto
perché io sbagliassi a girare la chiave nella serratura. Quando lo
richiudevo, brontolava; e il suo rumore mi restava un bel pezzo
dentro gli orecchi.

Le voci delle persone, che udivo nelle altre stanze, mi facevano
paura lo stesso e non so che volessero significare.

Dunque, non mi riesciva a star solo! C’era sempre qualche cosa,
di cui mi ricordavo, avvenuta durante la giornata; e bastava ad
impedire che io mi sentissi soddisfatto di me.

Se cominciavo a pensare per conto mio, ecco che un ragazzo
passava giù nella strada cantando. Allora mi veniva voglia di torna-
re ancora fuori; e mi mettevo nel mezzo della strada, con le mani
dentro le tasche dei calzoni, a decidere quel che dovevo fare.

Come è passata presto la mia vita! Mi sembra addirittura vuota
di qualsiasi fatto che 10 volessi raccontare. Già mi sembra eguale
tanto quella di oggi e di ieri come quella di vent'anni fa, di cin-
quanta anni fa quand’ero un ragazzo. Sono sempre lo stesso; e mi si
confonde anche il senso della distanza. Che imbrogli mi vengono!
Anzi le cose distanti sono più fresche di quelle recenti; e mi piac-
ciono di più.

Talvolta nella mia casa ci sono dimensioni enormi. Da una stan-
za ad un’altra è come se ci fosse un chilometro. Da una cosa ad
un’altra bisogna attraversare innumerevoli stati di animo; che le
fanno sembrare quasi di epoche differenti.

Talvolta, ho anche paura a movermi perché la realtà diviene tra-
sparente, e vi si sostituisce la realtà del mio passato; e io ho paura
che una cosa non mi si cambi in un’altra mentre la tengo in mano.