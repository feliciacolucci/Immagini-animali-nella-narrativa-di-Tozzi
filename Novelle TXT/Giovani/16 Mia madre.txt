16
MIA MADRE

[1] Non tutti gli scolari erano finiti di entrare in classe; e, dalla porta tenuta spalan-
cata, seguitavano a giungere trafelati; qualcuno anche scalmanato e tutto rosso in
viso, mettendosi a sedere dove c’era più posto. Solo di rado, l'insegnante indicava
a quale banco.

[2] Io a pena osavo di guardarmi attorno; senza che io riescissi a sapere perché,
riabbassando rapidamente gli occhi, provassi un'emozione sempre più forte.

To ero così sciocco da credermi capace di ammazzare qualcuno; provandone,
nello stesso tempo, un terrore che m’eccitava. Perciò mi pareva anche naturale che
lì al Seminario mi tenessero poco volentieri! Il medico aveva detto a mia madre
che io ero troppo nervoso, e non avevo voluto più farmi visitare; scappando subito
appena lo vedevo.

[3] L'insegnante della terza ginnasiale era un prete d’aspetto campagnolo, ma
non sanguigno e né meno rude. Pareva che ci conoscesse tutti, fino in fondo al
nostro animo; meglio di noi stessi. Egli, dopo averci guardato a uno per volta, di
mano in mano che gliene veniva il caso, riabbassava un poco la testa e si faceva
serio. Non era alto, ma di spalle massicce; e, quando rispondeva ai nostri saluti,
socchiudeva gli occhi neri che gli doventavano piccoli piccoli e acutissimi; raggrin-
zando insieme le labbra, e facendo le boccacce perché ridessimo.

[4] Io non riescivo né meno a stare a sedere; e ora mi accomodavo più a destra e
ora più a sinistra; tanto che egli se ne accorse e venne a vedere perché facessi a quel
modo. Ma il banco mi pareva troppo duro; e, tutte le volte che volevo muovere le
mani per aprire il quaderno o per infilare il pennino nuovo nel cannello, mi facevo
sempre male perché le battevo da per tutto.

[5] Su una parete della cattedra, c’era un crocifisso più grande di quello della
seconda ginnasiale; e questa differenza mi sembrava che dovesse significare qualche
cosa che non capivo, facendomi paura. E io che non volevo aver paura, provavo un
senso di perversione. Da quando me ne resi conto, non potevo voltarmi da nessuna
parte senza aver prima guardato il crocifisso.

Tuttavia cominciò anche a me il desiderio di scherzare; ma ancora non avevo
detto né meno una mezza parola a nessuno; perché mi arrischiavo poco e non sape-
vo se quelli accanto a me sarebbero stati i miei nuovi amici. C'erano alcuni che non
mi guardavano affatto; anzi non gradivano né meno la mia vicinanza; e io, benché
non ne provassi nessun dispiacere, li odiavo: e mi proponevo di vendicarmi.

[6] Quando l'insegnante ritenne che non ci fosse più nessun altro da entrare,
mandò uno dei più vicini all’uscita a chiudere la porta; e tutti lo seguirono con gli
occhi, finché non ebbe finito. Ma io mi ricordai che, qualche anno prima, quando
la donna di servizio si metteva a cantarmi una specie di cantilena popolare, per
ché mi ci veniva da piangere, la picchiavo e la facevo smettere. In quel momento,
alzando gli occhi verso l'insegnante, che per caso guardava me, mi sentii pieno di
vergogna e bruciare la punta degli orecchi; e mi dovetti reggere con tutte e due le
mani al banco per non cadere. Allora una voce nota, quella del Mutti, ch’era stato
il mio compagno di banco alla classe precedente, mi disse:

— T'hanno rimesso con me?

[7] Io risposi, quantunque non volessi:

— Non lo so.

Ma erano bastate queste poche parole perché in un attimo mi sentissi tornato
qual ero stato l’anno avanti. Ormai non c’era più modo ch’io avessi potuto vincer-
mi! L'insegnante, che mi aveva visto ridere, capì subito e ci dette un'occhiata severa;
che fu notata da tutta la scolaresca. Il Mutti, senza tenerne conto, disse ancora:

[8] - Se ti tengono vicino a me, quest'anno, si fa baldoria. A quel pretaccio gli
sputerei volentieri sul grugno!

Io non mi tenevo più dal ridere; e mi voltai a guardarlo. Benché di diciassette
anni, aveva un viso che pareva una zitella insecchita. I suoi occhi, celesti chiari, mi
fissarono: e nello stesso tempo egli mi dette un calcio fortissimo. Renderglielo non
avrei potuto; o, almeno, sarebbe stato pericoloso, perché all'uscita della scuola mi
avrebbe picchiato come altre volte. Non mi avrebbe perdonato per niente; e mi
disse:

— Se tu fiati, ho in tasca il temperino arrotato.

[9] Anche la sua voce era come quella di una zitella un poco incattivita; ed egli
non smise di minacciarmi finché non mi vide disposto a rispettarlo e ad accettare
quel che avesse voluto.
Sapevo, perché se ne vantava sempre, che con quel temperino aveva levato gli
occhi a parecchi gatti; e, quando ne vedeva uno, se era con noi, ci dava a tenere
i suoi libri e si metteva a camminare in punta di piedi per poterlo chiappare. Ma,
ancora, non gli era riuscito a farci vedere come faceva. Era il più vizioso; sempre
pallido e con le occhiaie gialle.

[10] C’era un altro invece che, quando io mi accostavo per farlo smettere di
provocarmi, si gettava in terra gridando e piangendo; e a casa inventava che io
l'avevo picchiato.

Era un modo anche quello di costringermi a subire quel che voleva. Egli si met-
teva a gridarmi anche di lontano; perché avevo la bazza lunga:

— Scucchia! Scucchia!

Allora, se lo rincorrevo, siccome lo arrivavo sempre, si buttava subito in terra.

[11] Anche lui mera vicino di banco; e, quando il Mutti disse a quel modo, si
mise a ridere perché io lo sentissi. Si chiamava Pallucci, e aveva il viso d’un bam-
boccio di tre anni, con i capelli biondi e riccioli. Imparava tutte le parole oscene e
diceva che gliele insegnavo io. Rubava i confetti alla drogheria di suo padre; ma se
li voleva mangiare tutti per sé, negando di averli, se gliene chiedevamo, anche se
poco prima ce li aveva fatti vedere.

Allora un altro, un certo Buti che aveva sempre le tasche piene di spaghi, disse:

[12] - Fuori mi voglio divertire, quando vi picchierete!

Bastò questa specie di proposta, perché non avessi più la pazienza di stare in
scuola; e cominciai anch'io a mugolare con la bocca chiusa e a battere i piedi al
banco.

L'insegnante diceva che scrivessimo la nota dei libri da comprare, e guardava
verso di noi come se avesse voglia di dirci qualche cosa e poi la volesse rimettere
sempre a dopo.
[13] Il Mutti, che non scriveva né meno e aveva schiacciato il cannello della
penna con i denti, mi disse:

— Tuo padre è un ladro!

Io, perché era vero, stetti zitto; ma con gli occhi lo supplicai di non dire altro.
Egli, invece, continuò:

— Quando lo mettono in prigione?

[14] Mi voltai verso il Pallucci e vidi che rideva. Anche il Buti mi guardava
con una certa aria burlesca che quasi anch'io mi misi a ridere. Ma sentivo il cuore
scompigliato, e come se mi c’entrasse una punta fin dentro; come qualche volta
sognando, dopo che mio padre l’avevano arrestato, quando, facendogli un’ispezio-
ne improvvisa, trovarono che nella cassa del suo ufficio mancavano più di mille lire.
Egli, come altre volte, le aveva prese per prestarle; e il giorno dopo, se l’amico non
fosse stato puntuale, ce le rimetteva, magari pigliandole con una cambiale a qualche
banca. Il padre del Mutti, ch'era un collega del mio, passava, e credo giustamente,
per uno di quelli che avevano fatto fare l’ispezione e che più di tutti aveva avuto
piacere di quell’esito. Era un poco pazzo; e, invece di riempire di cifre i registri,
scriveva un sonetto tutti i giorni; andando poi negli altri uffici a farlo leggere.
Tuttavia, pretendeva che io fossi amico del suo figliuolo; ed egli stesso gli diceva che
mi picchiasse se lo avessi sfuggito.

[15] Io non osai più voltarmi verso nessuno; e con il lapis sfregavo su un foglio
di carta, mentre mi veniva da piangere.

Il Mutti riprese:

— O nonti volti più?

— Perché mi devo voltare?

[16] Il Pallucci disse, ridendo:

— Ha da reggersi la scucchia!

Io gli detti un pugno in un fianco; ed egli cominciò a torcersi e a fare il viso
rosso, come gli accadeva quando era per piangere. Gli avevo fatto troppo male
da vero; ma il Mutti si mise a picchiarmi calci nelle reni; e io avevo paura di urlare
dallo spasimo.

- E fuori ti darò il rimanente!

— A te che ho fatto?

[17] - Niente! Ma tu devi buscarne da chiunque e devi stare zitto.

E il Buti spiegò, divertendosi a stendere gli spaghi sul banco:

— Perché i figli dei ladri hanno sempre torto.

- È vero! - disse il Pallucci smettendo istantaneamente di piangere.

[18] Io mi chetai, cominciando a chiedermi: «Perché mio padre avrà preso quel
denaro? Lo poteva prendere? Che cosa farà egli se escirà di prigione? Mi terrà
sempre con sé? Morirà lui 0 io? Bisognerebbe che uno di noi due morisse. E, allora,
forse, mia madre potrebbe sposare un altro». Mi ricordo con una esattezza strana
di queste domande a me stesso; e ammettevo che mia madre, per il dispiacere e la
malattia che le era venuta in seguito a quella disgrazia, potesse rimaritarsi; magari
senza di me. Io non scusavo affatto mio padre; anzi, fanaticamente, ero contro di
lui e non gli perdonavo, pur volendogli un bene immenso.

[19] La mattina, mia madre era venuta ad accompagnarmi; ma tutti i ragazzi
della scuola, anche quelli che non la conoscevano, s’erano messi a ridere quando
passava tenendomi per un braccio come se mi volesse dare un pizzico. Perché era
zoppa e con un ciuffetto di peli sotto il mento che pareva una capra. Pallida e
‘magrissima; con certi occhi come se non vedessero niente. Io, invece, a sentirla deri-
dere, mi ero vergognato tanto, benché alla fine mi mettessi a sogghignare anch'io.
E, ora, pensando che forse sarebbe venuta a riprendermi e che non sarebbe stata
capace di tenere il Mutti perché non mi picchiasse, io dissi a lui:

[20] — Quando viene mia madre, perché non ce la voglio, dille quante parolacce
tu vuoi! Basta che tu mi lasci fare!

— Se tua madre ti difendesse, la prenderei per la barba!

Il Buti si mise a canterellare, rifacendo la mia voce, una canzonettaccia.

Il Pallucci mi disse:

— E io glielo farò sapere a tua madre quello che hai detto!

[21] Sentii che aveva ragione e gli rivolli subito bene. Ma, ora, egli non voleva
più saperne di me e mi guardava in un modo che io gli stessi sempre lontano e non
gli parlassi più. Allora la presi un’altra volta con mia madre; e dissi, sebbene con
disagio e arrossendo:

— Che me ne importa?

[22] Intanto la prima lezione era per terminare, perché l'insegnante non voleva
tenerci a scuola senza ancora i libri. Tutti ci alzammo in piedi, e uscimmo spin-
gendoci insieme alla porta; come se avessimo avuto fretta. Io, nel corridoio ch'era
lungo, cercai di scappare; ma ad ogni passo mi dovevo fermare perché era troppo
pieno e non potevo passare. Quando fui fuori dell’uscio, mi sentii afferrare dietro il
collo. Chiusi gli occhi; e, riaprendoli per un secondo, fui soltanto in tempo a capire
che era il Mutti; come mi aspettavo.

[23] Egli mi buttò in terra, su la ghiaia, che mi scorticò tutte e due le mani e i
ginocchi; e cominciò a picchiarmi. Ma io non pensavo a lui; e mi lasciai picchiare
senza né meno muovermi. Me ne dette quante volle; e mia madre, che aveva fatto
tardi, vedendomi in terra da lontano, corse a rialzarmi. Io, ora, ero solo con lei; e,
quando tutta spaventata mi chiese che mi avevano fatto, le risposi:

[24] — Ne ho buscate dal Mutti, perché dianzi rideva di te!

E la guardai, mi ricordo bene, come se fossi stato capace di ammazzarla; tutto
contento di vedere sul suo viso una disperazione indimenticabile. Non indovinavo
che, a motivo dei dispiaceri, dopo un altro mese, doveva morire.