12
IL MORTO IN FORNO

[1] Cecco non solo beveva per sentirsi allegro, ma anche, come diceva lui, per scal-
darsi il sangue; specie d’inverno, quando doveva alzarsi tre ore prima di giorno per
governare i due muli e poi per attaccarli al barroccio, con il quale portava i mattoni
dalle fornaci a dove muravano qualche casa. Pigliava sbomie che gli duravano due
giorni di seguito; e, allora, l’udivano a un chilometro di distanza, di mano in mano
che si avvicinava.

[2] I contadini, ch’erano a lavorare nei poderi lungo la strada, lo riconosce-
vano subito; e, quando passava, lo salutavano ridendo; o, se si era addormentato
sul barroccio, gli tiravano zollate di terra. Egli era già vecchio: magro, con i baffi
bianchi. Sempre sporco di mattoni e di calcina, con le scarpe senza legare e rotte,
con i calzoni rattoppati da tutte le parti. Anche i due muli erano vecchi e non si
reggevano ritti, mezzo scorticati dalle stanghe e dalle botte che avevano dato loro
altri padroni; con i ginocchi gonfi; e con certi finimenti più di spago e di corda che
di cuoio; con le sonagliere senza sonagli, con i ferri schiodati. Il barroccio tutto sfa-
sciato, con le ruote disuguali, tenuto insieme a forza di legni legati con il fil di ferro
arrugginito; tutto pendente da una parte e con le tavole così deboli e infrollite che
il più delle volte si sfondavano a mezza strada. Cecco, allora, si faceva regalare un
uscio che non serviva più, lo stendeva al posto delle tavole; e alla meglio rimetteva
su il carico. Egli dava poco da mangiare ai muli, e invece diceva che, se fosse stato
ricco, avrebbe fatto pigliare la sbornia anche a loro. Però, quand’era vicino a casa, li
mandava a mangiare tra le pecore, in un prato abbandonato; dove l’erba non faceva
mai in tempo a spuntare.
[3] Alla fine, il barroccio si sfasciò; e Cecco vendé i pezzi a una donna che aveva
da fare fuoco. I due muli si sbandarono per quel prato; e uno morì affogato, perché
andò a bere dove la Tressa era più fonda. L’altro lo prese un mugnaio, ma schiantò
sotto due sacca di grano; mentre faceva una salita. I primi giorni Cecco, che non
aveva più niente da fare, andò a dormire nella stalla; ma un altro barrocciaio, che
l'aveva presa a pigione, lo mandò via. Allora, trovò vicino alla Coroncina, dov'era
osteria, un forno dietro la casa d’un contadino; e tutte le notti si ficcò lì dentro.
Egli vi giungeva cantando, perché non si sa come trovava sempre il modo di pigliare
le sbornie. Per mesi interi, piuttosto che parlare, cantava.

[4] Non rispondeva né meno alle donne che lungo la strada dagli usci delle case
lo chiamavano: pigliava un pezzo di pane o due centesimi; e ringraziava facendo
viso da ridere. Il prete di Pecorile gli dava anche qualche boccone di carne e lo
rimproverava. Cecco abbassava la testa tendendo le due mani scarne e pelose; e si
metteva a cantare qualche cosa di allegro, benché ormai lo avesse preso un tremito
anche nella voce.

— Se anch'io avessi fatto il prete, come lei!

— Ti avrebbero levato la messa presto.

Cecco si batteva la testa e rispondeva:

- È vero! È vero!

 

[5] E tu gira e fai la rota
e gira gira gira gira!

 

Quando aveva parlato con il prete, alla prima donna che incontrava dicev:

[6] - Io non ci credo né alla chiesa né ai Santi. Non mi riesce a crederci! È
colpa mia? Non lo faccio mica a posta! Preferisco un bicchiere di vino; se non è
annacquato.

E siccome finiva con il metterle le mani addosso, per fare qualche scherzo, la
donna si scansava e fingeva di voler chiamare il marito; per mandarlo via.

[7] Ma Cecco se n’andava contento, voltandosi a dietro e mettendo la lingua tra
i denti, per scherno. Le donne ci ridevano. Faceva chilometri e chilometri dalla mat-
tina alla sera; finché non ne poteva più. E i fattori, che l'avevano conosciuto quando
faceva il barrocciaio, gli davano sempre qualche soldo o gli regalavano un cencio;
ch'egli rivendeva al primo contadino che incontrava. Quand’era solo in mezzo alla
strada, qualche volta si fermava: stringeva un pugno, lo guardava lungamente come
se fosse stato un bicchiere, lo accostava alla bocca. Faceva altri passi, e si rifermava;
per fare lo stesso.

[8] Quando vedeva le vigne vicine alla vendemmia, con quei filari che su dai
poggi venivano fitti alle siepi come se avessero voluto scendere sulla strada, Cecco
pensava alle svinature, sentendosi più vigoroso e ringiovanito; e camminava più
dritto. Qualche volta si fermava davanti a una vigna, allargava le braccia, tirava su
l’aria dentro il naso; sentendosi pigliare da una dolcezza che gli metteva su la faccia
una malizia ilare e felice.

— Quanto vino! Quanto vino! E gli pareva che scorresse giù dentro le fogne della
strada, quando sentiva il brontolìo dell’acqua.

[9] E quand’erano passati i carri con le uve, egli raccattava da terra le ciocche
cadute dai bigonzi troppo colmi, agli sbalzi delle ruote: ciocche che si schiccolavano
su la strada, bagnandola. Egli non le lavava né meno; ma succhiava i fiocini uno alla
volta; poi, avendo fame, mangiava anche il raspo, dispiacendogli buttarlo via. Alle
svinature, s’arrampicava alle inferriate delle cantine; inebriandosi dell’afrore dei
vini. Poi lo chiamavano dentro, e facevano bevere anche lui.

Gliene facevano bevere tanto che, perché non gli riescisse dalla bocca, doveva
tenersi dritto al muro con la testa alta. Poi s'addormentava su gli scalini di qualche
tabernacolo; raggomitolato nei suoi cenci, e mezzo morto.

[10] Egli s'era dimenticato che aveva una sorella, Clelia, la quale faceva con
il marito la tabaccaia in un paesucolo nascosto tra certe boscaglie che segnano il
confine della maremma e delle crete senesi. Ella non aveva saputo più niente di lui,
e credeva che facesse sempre il barrocciaio. Ma, una volta, volendogli mandare un
sacchetto di castagne secche, le fu detto, da qualcuno, ch’era morto.

La sorella, venendole il dubbio che fosse vero, volle accertarsene. E, trovato,
dopo due o tre giorni, un calesse che andava a Siena, passando dalla Coroncina,
tanto pregò che vi si fece portare.
[11] Le faceva piacere a sentire che amava il fratello; ed era, forse, la prima
volta. Si ricordava d’aver dormito insieme con lui da piccola, nello stesso letto; ma
non c'era mai stata quella tenerezza, di cui ora si sentiva curiosa. Era una donna più
giovane di lui, la fronte quadrata, con certe righe dritte nel mezzo; il viso magro e
una bocca che, se non fosse stata sciupata da una piega sempre più floscia, avrebbe
avuto un sorriso grazioso. Era robustissima e maschia; così dritta che lungo il dorso
le ci veniva una buca. Sotto il mento, ci aveva un cecio rosso.

[12] Quando arrivò alla stalla, aprì subito l’uscio da sé, intanto per vedere i due
muli: ma vide invece un cavallo bianco e brizzolato. Stette a guardarlo, di dietro.
Il cavallo, senza smettere di pigliare boccate di biada, si voltò verso di lei; e poi si
rimise a mangiare. Ella, allora, guardò anche i finimenti, e vide ch’erano piuttosto
signorili. Sorrideva e scoteva la testa, incredula: è possibile che Cecco sia arricchito?
Dio buono!

Ella non sapeva dov'egli stesse di casa; e allora uscì dalla stalla, per domandarlo.
Si avvicinò a una donna che dava la pappa al suo bambino in collo.

— Dove sta Cecco?

[13] La donna, prima di rispondere, la guardò lentamente e con tutto il suo
comodo da capo a’ piedi:

-Non s’è fatto più vedere in paese!

— Ma non è sua quella stalla?

— Sua? Due anni fa.

— E perché? Dov'è?

— A me lo domandate? Gira come un cane guasto.

[14] E, a forza di domandare e di rispondere, Clelia seppe tutta la verità. Allora
le prese una paura pazza di essere venuta a trovarlo. Avrebbe voluto escire subito
dal paese, per non farsi vedere; e per non farlo sapere. E, invece, quella donna anda-
va a chiamare tutte le sue vicine perché conoscessero la sorella di Cecco. Si sentiva
sola; e pentita di essere lontana dal marito. E, prima di sera, intanto, il calesse non
ripassava a prenderla! Che avrebbe fatto in tutto il giorno, tra quella gente che la
guardava a quel modo? Allora, si mise a piangere. Una donna le dette da sedere.
Ella restò lì, vicina al muro, sotto il sole, con il fazzoletto su la testa; rifiutando
d’entrare in qualunque casa. Si sentiva stordire, e aveva paura che le venisse male.
Teneva gli occhi bassi, e rifiutava anche di guardare le persone. Mentre un branco
di ragazzi le stette tutto il giorno attorno, cantando e facendo chiasso in tutti i modi.
Si sentiva fame, ma non voleva alzarsi. Per fortuna, aveva un tozzo di pane che le
gonfiava la tasca del grembiale. Ella lo mangiò, cavandone un piccolo pezzetto alla
volta: e i ragazzi interrompevano il loro chiasso per guardarla masticare; mentre i
suoi occhi pareva che vedessero chi sa che.

Verso sera, quand’ella ormai non ne poteva più, ed era per addormentarsi con
la testa all’indietro, su la sedia, il calesse giunse.

[15] Il padrone la destò da quell’assopimento, schioccando la frusta; poi l’aiutò
a salire: perché da sé non sapeva né meno dove mettere il piede. Per la strada, ella
raccontò tutto, dicendo che si sentiva molto afflitta, mentre al marito biasimò il fra-
tello, giudicandolo con una convinzione che non accettava nessuna scusa. Ella fece
così anche perché temeva di essere rimproverata; con una certa piacevolezza; non
smettendo finché non fu rassicurata su l'impressione che di lei provava il marito.

Un'ora dopo che Clelia se n’era andata sul calesse, capitò Cecco. Egli cammi-
nava rasente i muri, scansandosi solo quando c’era qualche uscio aperto o qualche
arpione che sporgeva in fuori.

La donna che aveva parlato con Clelia fu la prima a dirgli:

— Cecco, c’è stata tua sorella.

Egli, al ricordarsi della sorella, credette di non essere più lo stesso; e si voltava a
destra e a sinistra, per trovarla con gli occhi. Non disse una parola, però. Aveva un
poco impallidito e basta.

— Ora non c'è più: è andata via con un calesse.

Egli, allora, disse:

— Perché non me l’avete detto prima?

- 0 doveri?

— Ho dormito da stamani, dietro le prime case del paese.

[16] — Dite vero? Madonna benedetta! Sicché siete stati a due passi di distanza,
e non vi siete visti?

Ma egli non pensava più a niente; e rispose:

— Non me ne importa!

— Le avevano detto che tu eri morto; e perciò era venuta.

[17] Egli non udì o forse non capì. Continuava a guardare in fondo al paese,
con quei suoi occhi buoni e lacrimosi di briaco tranquillo. Egli non pensava più alla
sorella: sentiva il bisogno di bevere un bicchiere di vino. La disperazione di questo
desiderio, quasi folle, gli si spandeva nel viso; e lo faceva soffrire. Non gli importava
più di niente. Egli guardava tutti quelli che gli stavano attorno come se avessero
nascosto qualche bicchiere di vino. Li guardava con un'aria tetra di rimprovero; con
una ghiottoneria melanconica e cupa.

Ma era già briaco, perché ormai a fargli perdere la testa bastava mezzo bicchiere.
Allora entrò in un’osteria dove giocavano a briscola e a scopa. Egli si sedé e stette
a vedere le partite. Le carte gli facevano girare la testa; ed egli le avrebbe baciate
come fossero state madonnine.

[18] Qualcuno gli dette da bere. Egli non capiva più niente, e solo l’istinto gli
fece trovare la via per andare al forno dentro il quale dormiva. Per di più, era anche
buio che non ci si vedeva a due metri di distanza.

Egli s'arrampicò alla bocca del forno e si distese. Sentì un certo calore troppo
vivo e soffocante; ma non ebbe la forza di muoversi né gli venne in mente di gridare.
Aveva sempre più sete.

La mattina dopo, lo trovarono morto, quasi cotto; perché la sera avevano fatto
il pane e il forno era restato caldo.