5
IL CROCIFISSO

[1] Ho pensato esista un mondo che Dio non ha finito di creare. La materia non
è morta e non è viva. Vi sono vegetazioni quasi tutte eguali tra sé; e sbozzature di
bestie informi, che non possono muoversi dal loro fango perché non hanno né
gambe né occhi.

[2] Le piante di questo mondo non sarebbero riconoscibili al colore; perché
non ne hanno. Soltanto quando c’è un tentativo di primavera, si potrebbe sentire il
loro odore che ha però qualche cosa del fango. Vi è anche un abbozzo di Adamo;
ma senz'anima. Non può parlare né vedere, ma sente che attorno a lui il fango si
move; e ne ha paura.

[3] Non c'è sole né luna; ed è un mondo che resta nella parte più solitaria
dell’infinito; dove le stelle non vanno mai: dove soltanto qualche cometa va a spe-
gnersi; quasi in gastigo. Questa mezza vita è più antica della nostra.

Nondimeno vi sono paesaggi di una bellezza profonda, che sembrano avere in
sé tutta quella bellezza che nel mondo nostro è nella nostra anima e negli esseri più
delicati.

[4] Siccome c'è continuamente una specie di crepuscolo, il fango, quasi rosso,
in quella luce, splende come l'oro. Mentre l’argilla, vicino alle stese delle acque, è
di quel colore che anche tra noi ricorda quello del mare.
[5] Ma l’Adamo restato così a mezzo, cieco com'è, crede che le sue tenebre
siano la luce; e quando il vento dei temporali passa sopra la sua pelle egli crede di
camminare.

Le foglie delle piante non si potrebbero né meno toccare, perché si disfanno; e la
loro molliccia s’appasterebbe alle mani: basta, anzi, una pioggia forte a distruggere
intere foreste, che rinascono poi, quando l’aria riscalda, come i nostri funghi.

[6] Ma sarebbe difficile distinguere i fiumi dal mare; e dove oggi è un lago
domani ci si vede una montagna. Allora quelle pianure quasi rosse si spianano fino
all'orizzonte sempre torbo; oppure, vicino al mare, si vede un turchino incerto e
lutulento che la mattina luccica e la sera doventa nero sopra i macigni e i sassi.

[7] Ma un fiume più nero di tutti attraversa la pianura sconfinata; ed è così nero
che anche la notte i nostri occhi lo vedrebbero di lontano. Dove egli passa, fa nasce-
re, invece che pioppi, un fogliame greve e fitto che sarebbe impossibile attraver-
sarlo. È l'estate tutta nera, fatta di tenebre calde invece che di sole. Con temporali
così avviluppati da nebbie e da nuvole che passano sopra il fiume quasi silenziosi.

E anche nell’ora che il buio è più fitto, il fiume è visibilissimo.

[8] Pensavo queste cose un pomeriggio domenicale, mentre ero appoggiato
all’argine del Tevere, nel punto più sudicio e più deserto. Io guardavo una fila
di case quasi tagliate nel mezzo, perché avevano buttato giù due o tre strade. Si
vedevano le stanze, luride, con i loro colori sbiaditi e ricolati giù per i muri di fuori.
Ciuffi d'erba erano nati nei punti più pieni di calcina: quell’erba senza fiori, lucida,
che fa ribrezzo; e che nessun animale mangia.

[9] Ed ecco perché pensavo queste cose. Vicino a me era venuta, senza che
m'accorgessi subito, una ragazza: scalza, con i capelli neri, pochi e tenuti fermi
dietro la testa da una forcella sola. Questi capelli erano come certi ragnateli che
fanno schifo. Aveva la fronte grassa, ricoperta da ciccelli grinzosi. Una veste sbiadita
e vecchia; che non le stava su e doveva tenerla ai fianchi con le mani. Pareva che
le fossero caduti addosso chi sa quali trogoli di sporcizie che lasciano le macchie
per sempre. Aveva il viso piuttosto tondo e bambinesco, con la bocca grossa, quasi
uguale a uno di quei ciccelli della fronte e del collo, attorno al quale teneva un
filo doventato immondo. Anche i suoi occhi erano piuttosto tondeggianti e d’un
colore lì per lì indefinibile; ma addirittura privi di ogni carattere umano o bestiale.
Sembrava che dentro dovessero avere qualche cosa che non lasciava passare niente.

[10] Il punto del Lungotevere a quell’ora era proprio deserto; con i suoi platani
brutti e scortecciati. Sembrava che fosse un punto morto di Roma, che da lì attorno
a noi, si stendeva lungo il fiume; ma così lontana come se ne fossimo usciti fuori.

[11] Io non volevo parlare; sentivo che per parlare a quella giovane dovevo
assolutamente dimenticare non solo la mia coscienza, ma anche ogni cosa della mia
memoria. Altrimenti sarebbe stato impossibile; anch’io mi sentivo abolire ogni vita;
e dentro di me doventavo somigliantissimo a quel che avevo dinanzi agli occhi. Ne
avevo quasi paura. Non credo che in mezzo a un deserto io avessi subìto una soli-
tudine più arida e più vuota.

[12] Ma pure, durante quel silenzio, il sole mi dava una lucidità quasi invero-
simile e rapida. Non importava più che ci fosse la cupola di San Pietro! Anch'essa
pareva informe e senza nessuna possibilità che io potessi rivederla in altro modo:
tetra anch'essa come le fette delle case aperte dinanzi a me.

[13] Quella ragazza è nata da una donna che non aveva marito. Fin da piccola
dorme vicino alla latrina; e, a dodici o tredici anni, forse prima, non è più vergine.
La madre va a stare altrove, ed ella resta sola: una domenica sera non l’ha più vista
tornare briaca dall’osteria. Quasi tutti le danno da mangiare come a una cagna

bastarda. Chi l’ha voluta, l’ha presa: le hanno pagato mezzo litro o un piatto di mac-
cheroni. Ha soltanto la veste e la camicia: solo d'inverno, anche le calze e le ciabatte
a colori. Chi la vuole, s’avvicina, le sorride e la porta con sé. Dice come si chiama,
ma il suo nome se lo ricorda lei soltanto; e glielo cambiano sempre.

[14] Quando hanno buttato giù quelle casacce, ella prima ha dormito tra le
macerie; vicino al cane che l’impresario tiene lì la notte a catena perché non vadano
a rubare gli usci, le travi, i rottami di ferro, e ogni sorta di avanzi che si cavano dalle
case vecchie. Qualcuno, a buio, la vede; la desta e poi la lascia dove l’ha trovata.
Passa le giornate dormendo, perché non si leva mai il sonno.

Si lava alla meglio, anche le gambe e tutta la persona, alle fontanelle; quando
è notte. E intanto ora spera, ma non molto, che la prendano a dormire in una di
quelle baracche di legno, coperte con ritagli di latta arrugginita, che sono sul greto
del Tevere; tra il Ponte del Risorgimento e il Ponte Milvio.

[15] Di là passano, quando è l’ora dell’uscita, parecchi soldati. Qualche volta,
quando sono in due o tre, la picchiano; ma ella, perché si divertono, non piange;
anzi cerca di divertirsi anche lei, e segue quelli che la picchiano finché non la man-
dano via dicendo se no le daranno una coltellata. Ella li guarda allontanarsi, con il
rimpianto di restare sola. E se delle percosse l’è rimasto il dolore nelle spalle o nelle
braccia, si stringe forte la carne con una mano; ma non piange né meno ora. Ella,
parecchie volte, al meno che non ce la costringano, non guarda in viso nessuno; e
crede, così, di far piacere. Se qualcuno le chiede un bacio, ella non vuol darlo; per
paura di fare schifo dopo. Ella è così umile che non vuol guardare. Sentendo che
almeno per un minuto piace a qualcuno, dentro di sé è un gaudio, ma non lo mani-
festa, perché, quando ci s’è provata, l'hanno respinta con uno schiaffo sulla bocca
o pigliandola per il collo. Ed ella è doventata, allora, rossa di vergogna.

[16] Desidera, adesso, che l’avvicinino solo per essere sicura che può far piace-
re; e quando qualche giornata nessuno la chiama, è triste e livida.

Ella, così vicino a me, s’aspetta che io la cozzi in un braccio. Ma io, come se fossi
spaventato di quel che penso, me ne vado.
[17] Una domenica, passeggio tra il Colosseo e il Foro Romano. Dietro il muro
di una chiesa, c’è un mucchio di cocci e di spazzatura. I fili d'erba, come lunghi aghi
verdi e dritti, l'hanno tutta trapassata da dentro in fuora.

[18] Ella dorme là sopra; acciambellata dentro la sua veste; pallida, certo di
stanchezza. Le mosche vanno sopra i suoi capelli; e le loro ali hanno le stesse iride-
scenze dei capelli. Il sole è forte e fa dolere la testa. L’erba lustra, e in qualche punto
è abbagliante. Qualche ora prima era piovuto, e ora la terra vapora.

[19] La veste della ragazza è sempre fradicia, benché le cancellate di legno e di
ferro abbiano le punte già asciutte. E sui mattoni dei ruderi, il sole mette un lustrio
mobile. I viottoli sono zuppi di acqua. Ma gli alberi sul Palatino sono dolci, e le rose
da cui l’acqua riesce sgocciolando odorano come quando si sdrusciano fra le mani. I
marmi splendono; e dove sono spezzati la loro grana è fatta di punte come il vetro.

[20] Le lucertole paiono di una pietra verde che sia viva. Il cielo, sul Colosseo,
quasi gemmeo.

Questa volta, se ella si desta, sono deciso a parlarle. È vero anche che mi vergo-
gno, perché, certo, chi sa che pensano quelli che mi vedono.

[21] E siccome vi sono momenti che, anche fischiettando un motivo irricono-
scibile, si crede di fare una poesia, e i nostri pensieri ci sembrano di una bellezza

miracolosa, a me non è più possibile pensare alla ragazza; ei miei occhi si ritraggono
subito da lei; come per istinto. Così a poco a poco, pure restando dove sono, me ne
dimentico completamente.

[22] La luce soffoca; e la polvere si alza attorno al Colosseo, per quasi tutta
la sua altezza; e pare che resti sollevata. Una collina con un convento in cima, si
rinchiude dentro i suoi alberi e i suoi cipressi. Un guardiano del Foro esce dal suo
casotto di legno verniciato, fa un passo e si ferma, tenendo l’orologio in mano. Dal
tetto della chiesa volano due cornacchie facendo smuovere le tegole. La terra si
finisce d’asciugare; tutta lavata, pulita, doventata pura come l’aria.

[23] Io l’amo, allora, la terra: e mi pare che, se io parlassi, la mia voce avrebbe
la sua dolcezza. Io sento perché il sole ci illumina e perché gli alberi sono così belli
con le loro foglie. Io allora, guardo l'edera, e i fiori vicini e lontani.

[24] Ma al muro della chiesa, il caldo fa schiantare il legno di un crocefisso,
come se volesse schiodargli le gambe e le braccia. E la giovine si desta, come da
dentro il mucchio della spazzatura.
