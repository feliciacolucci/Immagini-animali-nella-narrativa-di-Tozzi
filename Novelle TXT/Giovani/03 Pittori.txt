3
PITTORI

[1] A diciannove anni Benedetto Bichi fece stupire tutto il paese copiando a lapis
alcuni alberi del suo orto. Allora, guardandolo meglio, si accorsero che aveva un’a-
ria come quella di certi pittori, la cui vita era scritta nel libro di lettura per i ragazzi.
E i conoscenti della famiglia vollero che da Chiusdino fosse mandato a Siena,
perché studiasse pittura. Tutti gli volevano bene e pensavano che dopo cinque o
sei anni si sarebbe parlato di lui come di Giotto e di Raffaello. Cinque o sei anni
passano lesti! Il Bichi, che non si rendeva abbastanza conto di quel che volessero
da lui, promise al padre e alla madre che avrebbe fatto il suo dovere e si sarebbe
spicciato a doventare un genio.

Il padre era stato, da giovine, fattore di una grande tenuta e ora viveva tranquil-
lamente in un suo podere; mentre la madre era una buona donna molto religiosa;
una donna grossa e sempre con un velo nero sopra i capelli, appuntato con uno
spillo che forse aveva più anni di lei.

[2] Benedetto aveva finito tutte le elementari; e, non avendo bisogno di lavorare,
passava le giornate addirittura senza far niente; alzandosi molto tardi, quando la
madre gli aveva portato a letto il caffè; chiacchierando con il medico e l’arciprete,
con i quali andava anche a caccia. Se no, si sdraiava sul murello della strada che è
per entrare in Chiusdino; appoggiando la schiena, perciò, alla prima casa del paese
da dove comincia il murello sempre più alto di mano in mano che la strada sale fino

a una ventina di metri. E sdraiato a quel modo, egli vedeva le vetture e le persone
che venivano arrampicandosi per l’erta. Mentre, sotto il murello, vedeva i castagne-
ti, qualche podere, e le case abbarbicate su la pietraia a picco.

[3] Egli era vantato per il più elegante del paese: quello che non avrebbe tenuto

 

una giornata intera le scarpe polverose, quello che aveva, non si sa come, le mani
sempre pulite e le unghie corte. Le signorine, quando gli passavano accanto, arros-
sivano e si vergognavano; ma egli, da ragazzo di buona famiglia, non le guardava né
meno se non erano accompagnate.

[4] Leggeva il Petrarca e faceva qualche sonetto: altri libri, del resto, non gli
erano né meno mai capitati. Ma era nato con certe qualità d'animo non comuni tra
gli abitanti di Chiusdino. Aveva avuto sempre paura che suo padre fosse troppo
severo con i contadini. Perciò quando sapeva di qualche ordine da dare, trovava il
modo per non esserci presente. Aveva sempre bisogno di pensare cose per le quali si
potesse sentire buono e apprezzato. E non c’era bontà ch’egli non conoscesse prima
degli altri; secondo l’opinione che si faceva di sé medesimo.

[5] Quando, la sera d'estate, esciva a spasso con il dottore o con l’arciprete, se
un usignolo cantava, egli aveva l’aria di dire: voi ascoltate ora la sua voce, ma io lo
sapevo che vi sarebbe piaciuta.

Una volta, a Siena, camminando insieme con il suo amico Rocco Materozzi,
credette che all'improvviso potesse perdere qualunque legame di quell’amicizia.

[6] — Hai mai pensato tu, — gli disse, — che noi due, per una ragione qualunque,
non ci vedessimo più?

L’altro, che non era preparato a questa domanda, si mise a ridere. Ma il Bichi,
con una serietà che lo impacciava, riprese:

— Io non voglio che tu rida. Vorrei che tu pensassi la stessa cosa come me; in
modo che io ti potessi considerare una specie di me stesso, che vive separata da
me, ma soltanto perché esisto anch'io. Se non pensi come me, mi è lecito anche di
ammazzarti. Perché a me soltanto io do il diritto d’esistere.

— Anche io potrei dirti altrettanto.
[7] Egli allora ebbe paura di morire; e si raccomandò anche alla sua più breve
vena. Sentiva l’evidenza della propria realtà e teneva da più quella sua vena che
tutta la gente della strada. Ma non poteva darsi, come altre volte, che questo
sentimento gli durasse poco? Qualche volta, pensava anche che l’amico fosse più
intelligente; e ammetteva che non era stato mai possibile che si fossero capiti fino
in fondo, senza nessun sottinteso personale.

[8] Dinanzi a loro, la strada era stretta e chiusa tra i palazzi rossicci e grigi; con le
persiane verdi. Pareva che si accartocciasse. C'erano poche botteghe e poca gente.
Per tutta la sua lunghezza, era metà illuminata di sole e metà nell'ombra; un'ombra,
tutta a pezzi, che veniva giù dalle grondaie come i lati più lunghi di tanti triangoli
rotti e sbocconcellati. La strada saliva poi fino all’Arco di Pantaneto, con i suoi
dipinti polverosi. E, dietro, c'era una fonte larga, di pietra nera, dove i barrocciai
abbeverano le loro bestie. L’altra strada che cominciava dall’Arco era più chiara e
tutta nel sole, con le case a scialbo; a sinistra e a destra altre strade, aprendosi l’una
dall’altra, scendevano in direzioni opposte. Quella di faccia, ch’essi presero, voltava
quasi subito e anch'essa si faceva sempre più ripida; fino alla Porta Romana alta e
rossa dinanzi alla campagna che brillava un poco come se fosse sparsa di specchi
opachi.

[9] Sul Monte Amiata c’era ancora la neve. Il manicomio, roseo e bianco, con le
finestre inferriate a quadrati, si alzava dietro gli alberi del suo giardino.

Il Materozzi, dopo aver fatto un pezzo di strada zitti, gli disse, sorridendo:

— Perché, dianzi, mi hai detto a quel modo?

— Non me lo domandare: né meno io lo so. Io vorrei che ogni giorno vissuto
restasse a mia disposizione; e mi fosse possibile essere sempre giovine conservando
tutto ciò che ho fatto. Non senti che la nostra giovinezza è una specie di malattia
che non ci lascia il tempo di guarire?

[10] Rocco Materozzi, figliolo d'una guardia daziaria, aveva sedici anni. Era tisi-
co, e tossiva di continuo; ma egli dava la colpa alle sigarette. Siccome la mattina era

molto fredda, le sue labbra doventavano paonazze e il viso livido e giallo. Aveva gli
orecchi rossi e gonfi di geloni, che facevano sangue quando si rompevano le croste.
Portava un anello d’oro, d’una sorella morta. Aveva un vestito molto consumato e
le scarpe cattive.

[11] Il Bichi era alto, con gli occhi di madreperla azzurra; e anche la pelle attor-
no agli occhi era chiara e quasi lucente. Di quando in quando, aveva l'abitudine
di sdrusciarsi con un dito la punta del naso. Il Materozzi, per parlargli, doveva
voltarsi sempre in su; e allora gli andava quasi addosso e lo faceva inciampare. Il
Bichi lo respingeva con il gomito. Ma se non ci stava attento, a forza di badare che
il Materozzi non gli pestasse le scarpe, andava contro il muro delle case. E, allora,
doveva tornare nel mezzo della strada. Ma il Materozzi gli camminava accanto e gli
si rimetteva al fianco.

[12] Quella mattina, invece di andare alle Belle Arti, s'’eran trovati d’accordo
di far visita a Don Vincenzo Ciurini, un loro compagno, anch'esso malato di petto.

Era un giovine prete, venuto da Asciano; magro e ossuto, con gli occhi celesti e
così limpidi come se fosse sempre contento. Stava a retta da un altro prete, ch’era
curato alla chiesa di Santa Regina, fuor di Porta Romana. Erano già cinque anni
che studiava alla scuola di pittura, ma non faceva nessun progresso; benché egli
si aspettasse di riuscire a fare qualche gran quadro. Le punte delle sue dita erano
più grosse che all’attaccatura, e tonde. Aveva piedi enormi e pesanti; mentre tutta
la sua persona pareva che dovesse essere leggera come un pezzetto di sambuco.
Camminava a testa alta, e dietro il collo gli si vedevano le pieghe della pelle rasata.
Sembrava fatto senza carne: soltanto di pelle e d’ossi.

[13] Egli se la diceva più con il Bichi, che aveva la stessa età. Invece trattava
da ragazzo, anche troppo, il Materozzi; che, essendoci abituato, non osava mai
rimproverarlo.

[14]I due amici avevano smesso un’altra volta di parlare, e pensavano a questa
cosa; ma andarono lo stesso fino a Santa Regina, in cima a un poggetto; con il cam-
panile per una piccia di campane verdi e piccole come balocchi. Il campanile era
molto più basso dei quattro cipressi, che stavano vicino agli scaloni di pietra della
chiesa; alla quale era attaccata la casa del prete, che subito non si vedeva perché
dietro una pianta di fico con i rami che si curvavano fino a terra per rivoltarsi all’in-

sù, quando sembrava troppo tardi, con le loro gemme puntute. Sotto al fico c’era
un fragolaio, tutto zappato e dritto; con le piante che già stavano per avere i fiori.
Poi cominciavano i vigneti, che coprivano i poggetti di tutta la campagna attorno.

[15] L’uscio era aperto; e i due amici entrarono ridendo, per farsi udire da Don
Vincenzo.

A pena dentro, c’era la porticina del tinaio; dove era restato dall'anno avanti
l'odore dei tini quando bolle l’uva. Poi un cortiletto quadrato. Volarono sul tetto
due piccioni; senza allontanarsi però dalle grondaie e guardando giù, per scendere
un’altra volta a beccare chi sa che tra le commettiture delle pietre.

[16] Allora il Bichi chiamò Don Vincenzo. Sentirono smettere un armonio,
che pareva in mezzo a parecchie stanze chiuse; e Don Vincenzo si affacciò a una
finestruccia. Poi, come al solito, si mise a discorrere soltanto con il Bichi e a chie-
dergli perché fosse andato fin lassù. Il Materozzi non se la prese; ma rispose prima
dell’altro. Allora Don Vincenzo gli dette un'occhiata. Poi invitò il Bichi a salire in
casa; dicendo al Materozzi, con una certa diffidenza:

— Vieni anche tu, se vuoi.

[17] Dette la mano al Bichi, e toccò su la spalla il Materozzi. La sua camera
era piccola e stretta. C'era in vece, più lungo e più largo del letto, un crocifisso i
cui occhi pareva che guardassero sul guanciale. E, vicino alla finestra, uno di quei
mobili che si possono aprire dinanzi quando si vogliono adoperare come scrivanie;
con un tiretto che s’allungava a piacere e con tre piani di cassettini tutti eguali.

[18] - E dove dipingi? — chiese il Bichi, mentre il Materozzi, tossendo, aveva
appoggiato i gomiti alla finestra e guardava due vecchie contadine che stendevano i
cenci del bucato a un filo di ferro che, legato a un ramo del fico, lo faceva muovere.

— In quest'altra stanza. — rispose Don Vincenzo.

Gli piaceva parlare, quando poteva, sottovoce; e, molte volte, a cenni; lesto
lesto; per non impiegare troppo tempo e così restare zitto.
[19] Era una stanza, quasi vuota, con due finestre; senza mobili. C'era un’a-
pertura rotonda, a occhio, chiusa con uno sportellino; da dove si poteva sbirciare
entro la chiesa.

— Vieni a vedere quel che dipingo.

E portò il Bichi, prendendolo confidenzialmente per una manica, dinanzi a un
cavalletto.

[20] Don Vincenzo aveva finito di dipingere, per un ciborio dorato, un agnello
che teneva la bandierina tra le zampe e appoggiata al collo; sopra la quale era scrit-
to a lettere rosse: Ecce Agnus Dei. L’agnello era malfatto e aveva gli occhi fuori di
posto; e la cima del muso troppo vermiglia.

Don Vincenzo disse, staccando sempre a pezzi le parole:

— Mi son fatto portar qui un agnello, per copiarlo dal vero.

Il Materozzi guardava Don Vincenzo e l’agnello; e aspettava che avesse finito
di parlare; perché il prete, di quando in quando, si voltava a lui come se temesse di
essere interrotto o qualche altra sgarberia.

[21] - Gli davo le foglie d’insalata. Ma mi aveva assordato da quanto belava; e
non voleva stare in piedi. L'ho messo sopra una seggiola imbottita, e allora è caduto.
È restato, m'è parso, un poco zoppo. Poi l'ho dovuto riportare giù, perché la madre,
sentendo che era qui in casa, veniva a belare sotto la finestra. Ma, in ogni modo,
ho fatto in tempo a disegnarlo. Poi i colori li ho messi a mente. Che te ne pare?
Guardalo da quest’altro punto, perché la luce viene dalla nostra destra.

[22] - È espressivo ed in carattere. Quanto te lo pagano?

— Niente. L'ho fatto io più per devozione che per altro.

Il Materozzi, che non sarebbe stato capace né meno di dipingerlo a quel modo,
ora non scherzava più; e guardava con ammirazione silenziosa Don Vincenzo; che,
avvedendosene, cercava di non far trasparire il piacere che ne provava; e l’impor-
tanza che avrebbe voluto darsi.

[23] Il Materozzi guardava anche la tavolozza restata su una sedia; dove i colori
s'erano seccati. Nella stanza c’era odore di acqua ragia.

Il Bichi, invece, non stimava niente le pitture di Don Vincenzo; ma non glielo
faceva capire perché gli sarebbe parso di essere poco educato. Egli aveva una
gentilezza ironica, e il prete la pigliava per sincerità. Non glielo diceva perché egli

stesso non sarebbe mai stato capace di far meglio. E già s'era stancato della scuola
di pittura. E perciò, per cambiare discorso, chiese:

— Chi suonava dianzi?

Il Materozzi smise di essere distratto e assorto. Don Vincenzo rispose, ma senza
voce:

— Io. Piace anche a te la musica?

— Tanto.

Allora il Materozzi disse:

— Perché non suoni mentre ci siamo anche noi?

Il prete arrossì e scosse la testa, come se gli avessero chiesto una cosa sconcia. Il
Materozzi, non comprendendo, ripeteva:

— Perché?

Il prete disse:

— Ora ho già chiuso l’armonio.

- Dov'è? Perché non ci porti a vederlo?

— Anch'esso è come me. Si stanca. Ma ha una bella voce.

— Io voglio che tu suoni.

Il prete, allora, smise di rispondergli. Il Materozzi, sempre sorpreso, si sentì
pieno di vergogna, ma senza indispettirsi.

[24] Don Vincenzo, esaltato dalla propria castità, riteneva il Materozzi un vizio-
so; e perciò faceva di tutto perché non doventasse suo amico. E né meno il Bichi
riusciva a convincerlo che non era vero. Ma Don Vincenzo lo amava anche perché
sapeva ch’era malato a quel modo; e per questo un poco simile a lui stesso; benché
non pensasse mai alla salute. Guardandolo, la sua ostilità spariva.

[25] Il Bichi gli piaceva di più anche perché era di famiglia migliore, sebbene
non molto distinta. Una famiglia che gli andava a genio. Il padre e la madre non si
allontanavano dal paese che due o tre volte l’anno per vedere il figlio, oppure per
andare alla banca a riscuotere i frutti e portarvi intanto altri denari.

Il Materozzi cercava tutti i mezzi per entrare in confidenza con Don Vincenzo;
e non ci riusciva. Quel giorno, poi, si sentì tanto scoraggiato da rassegnarsi quasi a
non parlargli più.

[26] Ma Don Vincenzo, vedendo il suo imbarazzo, gli promise che avrebbe
suonato un’altra volta.

Il Bichi, dentro di sé, disapprovò il prete e gli dette torto. Poi, gli fece capire che
aveva voglia di lasciare la visita.
Don Vincenzo invece lo trattenne e lo invitò a vedere la chiesa, senza entrare
dalla porta.

[27] Passarono da una scaletta a chiocciola, messa dentro il muro, che aveva uno
spessore largo; e si trovarono dietro il piccolo organo.

C'era freddo e molta polvere da per tutto. L'organo era verniciato di bianco, e
soltanto dalla parte dinanzi; e si vedeva qualche pennellata ch’era escita di dietro
dagli orli e dai buchi dei suoi fregi di legno.

[28] Nella chiesa, con le tendine rosse e i vetri sporchi, c'erano due file di pan-
che; e dall’alto si vedevano l'armatura che reggeva la statua di legno della Madonna,
le punte, nere di cera bruciata, dei candelieri vuoti, con i bordi di latta dorata; tra i
mazzi dei fiori finti, anch'essi pieni di polvere, come se fossero stati riempiti a posta.

Don Vincenzo disse:

[29] - Il prossimo anno dirò messa anch'io.

Il Materozzi ascoltava malvolentieri, ed ora il suo amor proprio lo faceva stare
un poco crucciato.

Il Bichi si divertì a chiedere:

— Perché non dipingi tu le pareti di questa chiesa?

- È il mio sogno; ma non mi sento la forza bastante.

— Perché?

— Vorrei fare una cosa troppo bella. Figurati che volevo inventare le allegorie
dei quattro vangeli.

— Ma codeste non sono per i contadini che vengono qui.

Il prete stette un poco pensoso, e poi rispose:

— La fede fa capire più dell’intelligenza.

[30] Il Bichi si mise a ridere. Poi sospinse il prete, per escire fuori all’aria aperta.

Passò quell’estate; e, ai primi freddi, anche Don Vincenzo cominciò a tossire;
mentre il Materozzi era preso dalla febbre quasi tutti i giorni.

[31] Il Bichi pensava che la sua amicizia li avrebbe fatti guarire tutti e due;
e pensava che se l’uno o l’altro fosse morto avrebbe sentito troppa tristezza; e
anch’egli sarebbe morto volentieri, per continuare ad essere il loro amico. Gli
pareva impossibile che non gli riuscisse a salvarli. Ma il Materozzi ormai non par-
lava quasi più, tossiva soltanto; e egli ne provava una gran pietà. Qualche volta lo
riaccompagnava a casa, per avere modo di stare più tempo con lui; e desiderava che
finalmente il prete e il Materozzi s’intendessero. Ma ambedue peggiorarono tanto
che dovettero stare sempre a letto; e non si videro più.

Il Materozzi, una volta, disse al Bichi:

[32] - Ti ricordi, quel giorno di marzo, quando non volle suonare l’armonio
perché glielo avevo detto io? Perché non lo volle suonare?

Gli prese un nodo di tosse, e si chiuse la bocca con le coperte. Poi, seguitò:

— Mi sarebbe piaciuto tanto!

[33] E si mise come in ascolto. Poi gli vennero le lagrime; e anche il Bichi pianse.
Ma, andato a trovare Don Vincenzo, non ebbe il coraggio di raccontargli quel che
gli aveva detto il Materozzi.

Il prete s'era fatto così magro che la bocca spariva tra gli ossi delle gote: soltanto
gli occhi erano sempre gli stessi.

Il Bichi, quando era al suo capezzale, quasi dimenticava l’altro; e, chi sa perché,
ora certi ricordi di lui gli erano un poco antipatici.

[34] Il gran Crocifisso, alla parete, pareva che guardasse più intensamente il gio-
vane che doveva morire; tenendo i piedi insieme a quel modo perché glieli baciasse.

[35] Il prete, quando restava solo, non smetteva mai di guardare gli occhi del
Cristo e di raccomandarsi. Ma si faceva allegro se gli teneva compagnia il curato
di casa: un prete gracile, più anziano; con gli occhiali turchini, con un viso dove si
sarebbero potute contare tutte le vene; e pareva ch'egli se le sentisse con le mani,
quando si toccava.

Don Vincenzo domandava del Materozzi:

— Ha smesso di bestemmiare?

Il Bichi gli assicurava che ora non diceva più né meno una parolaccia. Ma il
prete rispondeva:

[36] - Mi dici così perché io mi ricreda. Ma sono convinto, purtroppo, che sia
tardi. I suoi genitori l'hanno avvezzato male. Non gli hanno dato nessuna educazio-
ne. Ed ora muore senza sapere né meno che Dio esiste!
[37] Il Bichi, allora, non sentiva più nessuna antipatia per il Materozzi; anzi, non
ascoltava volentieri quel che diceva Don Vincenzo.

Poi, quando esciva per i campi, gli pareva di lasciare dietro di sé una striscia
della sua vita e della sua anima; che si cambiavano nelle cose della natura. Qualche
volta, quando aveva fatto tutta la scesa del poggetto, la piccia delle campane suona-
va; e le due voci diseguali gli ricordavano ch'egli era giovine.

Rientrava in città avendo nell’anima quel suono, come se egli solo ne conoscesse
il significato e non lo volesse dire a nessuno. Ma non gli riesciva a ricordarsene più,
magari il giorno dopo, quand’era per farsi aprire la porta del Materozzi.

[38] Il padre, che s’aspettava da un momento all’altro la disgrazia, era sempre
afflitto; e gli dava la mano senza dirgli né meno una parola. Aveva smesso anche di
bere, ma gli era rimasto il naso rosso come una tinta che non se ne andasse più. La
madre, una donnetta sottile e piccola, s'era fatta addirittura allampanata; e pareva
che non fosse più pesa dei suoi capelli corvini. Ella, ormai, si reggeva su con il fiato;
e piangeva sempre, non arrischiandosi a farsi vedere dal Bichi.

[39] La finestra del moribondo rispondeva dietro l’abside d’una chiesa. Una
volta che nevicava fitto fitto, le campane suonarono. Tutta la stanza tremò; ma le
campane, dietro la nevicata, non si vedevano più; e la neve pareva che cadendo
rimbalzasse per aria, agitata da quel suono.

[40] Il Materozzi girò gli occhi verso la finestra, e la madre seguì il suo sguardo.
Pareva che la neve battesse sopra i suoi occhi, e allora li chiuse con una mossa ner
vosa; e nascose la testa sotto la coperta. Quasi istantaneamente, sognò d’essere al
sole, camminando in fretta per non far tardi. Tutti quelli che incontrava per strada,
sapevano ch'egli doveva giungere presto. Ma la luce si ammucchiava come la neve,
e in pochi minuti giunse tanto alta da annegarlo. A un tratto disse, ridendo:

[41] - Bichi, vorrei pigliare a pallate di neve il nostro professore di disegno. Non
mi voleva bene! Alla scuola fanno accendere la stufa?

E seguitò a ridere, con la testa sotto la coperta.

[42] Nevicò per una settimana intera, di giorno e di notte. Poi si fece sereno.
Allora cominciarono a spalare la neve, ammucchiandola nel mezzo delle strade, per
portarla via a carretti. Il Matterozzi ascoltava, ma si sentiva sempre peggio. Era di
un colore spaventevole.

[43] Quando il Bichi andò a trovare anche Don Vincenzo, tutta la campagna era
bianca e il cielo pareva di ghiaccio. Si vedeva soltanto qualche fronda d’ulivo e qual-
che rama di cipresso. Le passere, in quel luccichìo abbagliante e silenzioso, pare-
vano nere. Alle grondaie delle case s’erano attaccati i diaccioli, che scintillavano.

Don Vincenzo era in piedi, tutto avvolto in una coperta di lana; e sorrideva
senza parlare. Volle scendere, aiutato dal Bichi, giù nel cortiletto; dove non tirava
vento e c'era il sole.

[44]1 piccioni volavano, con un rumore come se tagliassero l’aria. Egli guardava
sempre il cielo. Il Bichi non sapeva che dirgli benché soffrisse a stare zitto.

E, tornando a Siena, si volse sempre a guardare i segni dei suoi piedi sopra la
neve.

[45] Passarono così anche gennaio e febbraio. Egli seguitava a portare a ognuno
di loro le notizie dell’altro; ma s'accorgeva che ambedue ci pensavano sempre di
meno; e morirono nello stesso mese come se non si fossero mai conosciuti. Erano
giunti perfino a non voler né meno udire i loro nomi.

[46] Ma al cimitero furono sepolti quasi accanto; e chi andava a mettere i fiori
a uno, ne sfilava dal suo mazzo un pochi per l’altro.

Benedetto Bichi tornò dai suoi genitori; e, sposata una cugina, si dette
all'agricoltura.
