10
UNA FIGLIUOLA

[1] Quando Fiammetta restava sola in casa, le venivano i nervi. Allora andava in
cucina e si faceva, con una macchinetta a spirito, il caffè; ma il più delle volte lo
lasciava freddare senza né meno empirsene una tazza. Pigliava più volentieri un
boccone di pane; assaggiava, dalla credenza, qualche cosa. Poi voleva cambiarsi, per
uscire; ma, cavati i panni dall'armadio, li stendeva sul canapè; incrociava le braccia
e andava alla finestra. C'erano soltanto i polli, che raspavano attorno al pagliaio.
Ed ella guardava le loro creste rosse ad ore intere, chi sa perché. Poi cominciava a
girare da una stanza ad un’altra, aprendo e chiudendo gli usci; guardando dentro
i cassetti e ripassando dinanzi agli specchi, per vedersi. Ella si preoccupava che,
forse, la notte avrebbe sognato male. Allora, sbadigliava dalla noia.
[2] La sua giovinezza trapassava così, da una primavera ad un’altra; senza che
ci fosse nella sua vita un desiderio soddisfatto. Ella non credeva né meno che il
tempo passasse. Suo padre, il signor Battista Pezzoli, non aveva voluto che sposasse
un veterinario, soltanto perché non era stato capace a guarirgli una vacca zoppa;
e perciò non lo stimava e gliene era rimasto una specie di risentimento, nel quale
entrava anche la sua dignità. Due anni prima, l’aveva schiaffeggiata perché aveva
dato retta a un tenente troppo giovane; ed egli non stimava affatto gli ufficiali. A lui
faceva comodo tenerla in casa; e sarebbe stato difficile deciderlo a dare il consenso
che si maritasse. Ella doveva restare in casa!

[3] Perfino i contadini ridevano di quella ragazza, che a poco a poco si maturava
e si stagionava. Essi glielo facevano capire in mille modi, quando le parlavano; e,
alla fine, ella doveva stare lontana da loro perché magari giungevano perfino ad
offenderla. Quand’ella passava, la chiamavano:

— Padroncina, venga qua!

[4] Ella, che voleva farsi rispettare, si fermava, con le mani nelle tasche del grem-
biule; con quei suoi occhi limpidi dove pareva che ci fosse un fioricino di campo,
di quelli che pungono. Ma i contadini ridevano lo stesso e qualcuno le chiedeva:

— Lo vuole Anselmo per marito?

[5] Anselmo era un ragazzo scemo, con la saliva che gli bagnava anche la bazza.
Ella, con il pianto negli occhi, con la voce che le mancava, rispondeva:

— Io no!

Lo scemo, tartagliando e scuotendosi tutto, sghignazzava:

— O che crede che io non sapessi volerle bene?

[6] E il primo ripigliava:

— Non gli dia retta!
Ella arrossiva, si soffiava il naso e chiedeva:

— Ma perché mi fate sempre questi discorsi?

I contadini seguitavano a ridere; ed ella se ne andava, scontenta di doversene
stare chiusa in casa.

[7] Ma una volta le capita un impiegato al Dazio. Questa volta non se lo lascerà
scappare, e lo sposerà anche se il padre non vuole. Perché no? Ella non pensa che
può maritarsi perché è maggiorenne; no, ella non ha questo proposito, non ci pensa
né meno; ma sposerà, perché non c’è nessuna ragione che lei debba sentirsi sola a
quel modo. Pare che l'impiegato, il signor Ottorino Minuti, licenziato dall'istituto
tecnico, le voglia bene, ed ella è disposta a dargli retta. È un magrolino, con le
scarpe rotte e il vestito logoro; ma vuole essere elegante e fuma le sigarette. Sembra
ancora un ragazzo; e i baffetti biondi bisogna guardarli bene sotto il naso, se no
non si vedono. Ella, quando sa che deve passare, va su la strada; con un libro in
mano e con una rosa sul petto. Eccolo! Le prime volte Ottorino si vergognava e
pareva che scappasse; ma ora è lei che china la testa e si fa rossa come una ciliegia.
Doventa così rossa che resta di quel colore più di dieci minuti: pare che il viso non
possa più tornare naturale. Alla fine si guardano e s’intendono. Ella parla sottovoce,
quantunque non la senta nessuno; ma così le pare più bello. Egli ha invece la voce
dura e cavernosa: non parrebbe a vederlo con quella sua aria di mingherlino che
pate! Perciò parla poco: anche perché vuol dire soltanto cose profonde, che non
ha mai detto. Da prima è molto impacciato, perché si sente un povero accanto a
una ricca. Anzi né meno ora riesce a vincere questa difficoltà; ma ci riesce a poco a
poco, soltanto perché si sente anche amato. Tuttavia la differenza resta sempre, ed

 

è per lui un’umiliazione che lo stordisce.
[8] Ma il signor Battista se n’accorge. Non ci mancava che l'impiegato al dazio,

egli grida! Appunto egli odia gli impiegati del dazio, perché, quando entra in città,

lo fanno sempre alzare da sedere, sul suo calesse, per vedere se nasconde niente
nella cassetta sotto i cuscini. Ora, proprio uno di loro vuol doventargli genero! Egli,
appena che una contadina, sua ganza, gli ha fatto la spia, dice alla figliola:

— Se io so che tu gli parli un’altra volta, ti piglio a schiaffi. E pure tu hai già
assaggiato le mie mani!

[9] Fiammetta, che questa volta ama da vero, come non aveva mai amato le due
prime volte, cerca di convincerlo che si tratta di una cosa seria e che ormai non può
dirgli di no.

—Eio ti dico che tu smetterai!

— Perché, invece, non gli dài il permesso di venire in casa quando ci sei tu?

— Io? Se lo vedo quando passo davanti al dazio, gli levo un occhio.

[10] Ella aveva voglia di piangere, e rideva. Rideva perché voleva obbedirgli. Il
padre allora credette che tutto finisse. Ma la ragazza, con quei suoi capelli biondi su
la nuca larga e quadrata, che paiono la fiamma d’una carta che brucia, e la fiamma si
vede poco perché c'è la luce del sole, scosse la testa e se n’andò a mettere la fronte
ai vetri della finestra.

[11] Il signor Battista, la sera dopo, si nascose in un campo; e quando il giovine
apparve nella strada, più pauroso del solito, come se avesse presentito il pericolo,
saltò dalla siepe e lo prese per il petto:

— Bada che qui non sei al dazio!

Ottorino cercava di liberarsi ma con delicatezza, guardando Fiammetta che non
s’arrischiava a muoversi.

[12] - Se ti rivedo passare, ti faccio buttare un secchio della broda che do ai
miei porci!

- Ma scusi, signor Battista!... Tra gentiluomini... accetti che io mi spieghi...
Mi tenga pure per lo stomaco... io mi lascerò fare quel che vuole... Da lei subisco
qualunque cosa.

- E perché?
— Perché io e la sua figliola...

Ed ella disse:

[13] - Babbo, lascialo parlare.

— Ci voleva uno stupido come lui, perché s’innamorasse di te. Ma ve lo metto io
giudizio a tutti e due. Me ne avete fatto venire la voglia!

— Io stupido? Ma guardi che lei mi offende. Mi offenda pure, però; purché non
faccia del male a lei. Mi fa quasi piacere che lei adopri con me certe parole, che da
altri non sopporterei di certo.

Egli si vantava di questa sua debolezza. E allora il padre gli rispose:

— Lei vuol bene alla mia figliola, perché crede che io le dia la dote!

[14] Gli guardò le scarpe rotte e il vestito stirato e accomodato, ma sempre più
logoro. Il giovine inghiottì e chinò gli occhi; mentre le sue mani linde quasi acca-
rezzavano quelle di lui, callose e secche, che lo stringevano. Poi il signor Battista gli
dette una stratta quasi da farlo cadere, e con una risata lo lasciò. Ottorino smosse
il collo, perché sentiva il solino storto e la cravatta salita su. Ma la ragazza, con il
fazzoletto in mano per il caso che le fosse venuto da piangere, si raccomandò:

— Babbo, ora basta!

[15] Il giovane non osò dir nulla, e continuò la sua strada, facendo capire che
non aveva nessun risentimento. Poi il padre prese la ragazza per un braccio e la
strascicò fino all’uscio di casa. E le disse:

— Ricuci, dove è rotta, la testiera del cavallo, perché tra mezz'ora voglio attaccare
il calesse.

[16] Ella obbedì. E il giovine, per non passare di lì, tornò a dietro da una
scorciatoia. Ma da quel giorno, benché non potessero parlarsi più, tutti e due
pensavano a sposarsi. Forse, si amavano meno. Ma volevano sposarsi per non darla
vinta. Ottorino ne parlò con i colleghi, che presero subito le sue parti; e avrebbero
volentieri fatto qualche sgarbo al signor Battista se il giovine non li avesse pregati,

per il rispetto che aveva a Fiammetta, di non fargli niente. Però, quando arrivava al
dazio, lo facevano fermare; e, a due o tre insieme, gli guardavano dentro la cassetta
del calesse, gli tastavano le tasche della giubba e pareva che volessero frucare anche
dentro le ruote. Allora il signor Battista, per togliersi questa seccatura e perché ora-
mai non poteva portare niente senza pagame il dazio, cominciò a sentirsi disposto
a lasciar fare a Fiammetta quel che avesse voluto.

[17]1 due innamorati, però, non gli dissero più niente, e continuarono a vedersi,
fin quasi al giorno delle nozze, quando avevano già preparato tutti i fogli che ci
volevano per la chiesa e per il municipio.

Allora Fiammetta, benché Ottorino non volesse, lo disse al padre che, istantane-
amente, mutò d’animo gridandole:

— E tuhai fatto tutto senza dirmi niente?

[18] Ella trasecolò e volle rimediare. Ma egli le ripeté:

— Io non volevo e non voglio.

Fiammetta non pianse né meno e non si afflisse; ma non ebbe il coraggio di
imporsi, e non si fece più vedere dal giovane.

[19] Passò un’altra annata, ed ella continuava a ingrassare. Ma Ottorino, che
da prima aveva sperato, si vendicò; e a tutti diceva che egli era stato per sposare
Fiammetta e che aveva fatto con lei quel che aveva voluto. Ella non ci pensava né
meno più, e aspettava un’altra occasione che ormai sperava buona; ma tutti ne
ridevano ripetendo le calunnie di Ottorino, con quelle aggiunte che possono essere
inventate in certi pettegolezzi. Ella, è vero, nel suo animo sentiva una specie di
vergogna; ma, per il suo carattere, non ne teneva gran conto. Ella sperava ancora di
rifarsi e non poco. Il signor Battista era restato contento, e non gli importava nulla
di quel che dicessero di lui e della figliola. A lui bastava che la figliola fosse sem-
pre in casa, sotto di sé, a lavorare per il podere. Egli, invecchiando, aveva sempre
di più il bisogno di esserne il padrone; e, quand’ella era escita fuori, magari per
qualche faccenda, era impaziente che tornasse; pestava i piedi e la maltrattava. Non
le chiedeva dov'era stata; ma la fissava con quei suoi occhi, che parevano pezzi di
vetro luccicanti; finché ella, da sé, non glielo avesse detto. Ormai era vecchio, con
una faccia scheletrica e gialla; con la barba che imbiancava da un mese all’altro.
L'inverno portava i guanti di lana, e non se li levava né meno per andare a letto.
Ella, invece, ingrassava sempre di più, con un nido di nèi in una guancia: certi nèi
cicciolosi e rossi come ciliege mature. E di sposi non gliene capitò più. Quando
s’accorse che ormai gli anni erano passati, ella conobbe in quale inganno era stata
tenuta: fu una rivelazione così brutale, che si ammalò e perse per sempre la salute.

[20] Il padre pestava i piedi, perché ella stava in letto; e andava sempre fin alla
soglia della sua camera, perché non poteva lasciarla in pace e non si persuadeva che
non poteva dirle di alzarsi e di riprendere le faccende. Quando entrava a trovarla,
le parlava per qualche ora su quello che doveva fare quando sarebbe guarita: tutti
i giorni riusciva a inventare un progetto nuovo, che gli metteva nella voce un tono
febbrile. Gli pareva di vedere tutto quel che diceva, e alla fine l'immaginazione lo
stancava.

E si doleva d’avere dovuto pensare, anche per lei, a tutte quelle cose. Ella gli
diceva:

[21]- Babbo, esci nel podere. Vai a prendere il sole: mettiti contro il muro della
capanna.

Egli la guardava come un pezzo di carne andata a male 0 come una bestia che
non è più buona a lavorare. E rispondeva:

— Il sole! Il sole! Sarebbe meglio che ci andassi tu a scaldarti! Soffrirei meno: tu
non sai quanto soffro, perché sei a letto.

[22] - Lasciatemi fare: guarirò. Abbiate pazienza!

Egli gridava:

— Tu ne hai di pazienza, ma io no!

E fissava gli occhi sul Cristo di latta colorata: allora la pelle del suo viso si
assottigliava anche di più, le buche delle guance si empivano di ombra; e la barba
pareva finta.

[23] Fiammetta non sapeva che dire; e, se le veniva sete, pigliava da sé il bic-
chiere d’acqua panata. Poi gli diceva con quella sua dolcezza grassa, restata sempre
eguale (nella sua voce ci si potevano riconoscere certi suoni di quando imparava
l’abbaco dal curato):

— Babbo, se tu sei contento, io mi assopisco un poco.

— Ne hai proprio bisogno?

— Sì: mi duole la testa: ho come un cerchio attorno alle tempie.

[24] E pensava, come sotto un incubo della malattia, che quando sarebbe
morta, il padre, preso forse dall'ira, avrebbe picchiato con il bastone lei e la bara.
Ormai la testa non le reggeva più e vagellava. Egli le guardava le tempie; come per
capire che cosa c’era dentro; taceva un poco e poi rispondeva, storcendo la bocca
e andandosene:
- Bisognerebbe che non ti dolessero. E perché ti dolgono?
— Io non lo so, babbo!

[25] Egli batteva i piedi in terra e gridava:

— A me non sono mai dolute.

[26] Ella gli sorrideva, ed ogni giorno peggiorava.