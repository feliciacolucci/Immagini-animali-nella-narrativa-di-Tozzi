19
MARITO E MOGLIE

[1] È una giornata d’inverno, umida ma calda; come capitano a Roma, quando deve
piovere. I vetri sono bagnati e annebbiati, i muri, in casa e fuori, gemono acqua, i
manifesti si staccano.

Vittorino Landi non ha da andare in ufficio oggi, perché è il natalizio della regi-
na Elena. Non è ancora mezzogiorno, ed egli si è già rasato, con l’acqua calda che
si vede fumare spandendo l’odore della saponata. Poi, non sa quel che fare. Forse,
nel pomeriggio, andrà a un teatro o a un cinematografo. Fuor di porta no, benché
ne abbia sempre voglia.

[2] La sua moglie, Enrica, è andata a fare la spesa in Via del Lavatore, dov'è il
mercato più vicino per lei.

Ad un tratto, senza nessuna ragione, egli si sente impazzire: la testa gli gira, è
stordito, ha paura di cadere. Non è un mese che aspetta il ritorno della moglie?
Forse le è avvenuta qualche disgrazia: s'è stroncata le gambe: è morta. Non può più
tornare a casa. Egli cerca di raccapezzarsi, si sfrega la faccia. Ma la sua apprensione
gli scava nell’anima una specie di vuoto che va sempre più in dentro; vertiginosa-
mente. Egli non ha né meno voce per chiamare. Si mette a piangere.

[3] Quando, dopo dieci minuti, Enrica torna ed entra in camera egli non la rico-
nosce più: è come se la vedesse per la prima volta. La moglie gli parla, gli sorride;
poi s'accorge che il marito è sbiancato e che non apre bocca.

— Dio mio! Vittorino! Che ti senti? Sei per svenire?
No: egli si ricompone e il malessere passa; come se non avesse avuto niente. Però
non gli è più possibile di amare la moglie come credeva di amarla mezz’ora prima
quando è uscita.

[4] La moglie piange, perché vede tutto nei suoi occhi. Il cappello le si piega da
una parte, ed ella non pensa né meno a toglierselo. La veletta è tutta molle e rin-
cincignata: né meno lei ha più fiato per dire una parola. Convegli all'improvviso si
è attaccato a lei, così ora s'è staccato; e pare che soltanto pochi minuti siano bastati
a cambiare i loro anni di matrimonio; perché essi non sanno che tutto quello che è
passato nel loro animo, giorno per giorno, di buono e di cattivo, doveva avere una
volta i suoi effetti. Nessuno dei due ne ha colpa; e siccome essi son buoni e leali
cercheranno di sopportarsi a vicenda, aspettando che torni il tempo forse di volersi
bene come prima. Tutte queste cose, nell'animo di ambedue, passano rapidamente
come quando si sogna.

[5] Ma Enrica, la più debole e la meno preparata, singhiozza con il fazzoletto
alla bocca. Fa di tutto per non piangere più; e quando ci riesce, chiede:

— Vuoi mangiare alla trattoria oggi? To mangio in casa. Torna quando vuoi.

Il Landi si meraviglia che ella debba dirgli così; e risponde, benché non avesse
affatto pensato a stare fuori di casa:

[6] - Sì: oggi, mangerò alla trattoria.

Prende i guanti, l'ombrello; ed esce senza salutarla.
[7] Enrica si butta stesa sul canapè, bocconi, e piange per due ore; finché la
cameriera non le parla. Ella soffre molto e i suoi occhi restano cerchiati di un rosso
che pare battitura. Soltanto a guardarle la bocca, si vede che ha pianto tanto. Tutto
il suo corpo è scosso da singhiozzi, che sono più strazianti delle sue grida e delle
sue lagrime.

[8] Il Landi non sa né meno che strada prendere. Fa qualche passo e poi si
ferma. La moticcia gli attacca le scarpe. Dove vuol andare? Non lo sa. Perché tra
lui e la moglie si son detti quelle parole? Non lo sa. Non è meglio che egli toni
subito in casa, e stringa la moglie tra le braccia? Non è meglio che egli si faccia dire
da quella bocca tutte le parole della sua tenerezza dolce?

[9] La nebbia è quasi giallognola; c'è una luce, per le strade, che pare sporca.
Le voci delle persone s’attaccano come la moticcia. I cavalli delle vetture sono tutti
magri e sfiniti; alcuni zoppicano. Una donna, che pare sfatta con le rughe entro
i suoi cenci, vende i cartoccetti pieni di nocciole per i ragazzi. Una bambina s'è
avvoltolata in uno scialle di lana rossa e vende i giornali: le sue mani sono gonfie di
geloni. La Via della Pilotta è deserta; con i quattro archi attaccati al giardino alto
di Villa Colonna, dove le statue, sotto i cipressi, macchiate di nero, fanno vedere
di quanti pezzi sono fatte. Sotto uno degli archi, una mendicante è seduta per terra
e mangia. Ma egli va in Via Nazionale. Due ragazze entrano, tenendosi a braccet-
to, dentro un caffè; dove si vedono le lampadine accese. Su gli scaloni del teatro
Nazionale, c’è qualche persona ferma.

[10] Poi la via, finita la salita alla Torre delle Milizie, s’apre diritta, fino alle mura
rosse delle Terme. Su l’angolo di Via Panisperna, sotto la Villa Aldobrandini, due
ciechi suonano.

Il Landi entra a mangiare in una trattoria, dove crede di spender poco. Non ha
fame, ma mangia. Quando esce comincia a piovere. Va in Piazza del Quirinale dove
ci sono soltanto le sentinelle dentro i loro casotti, e due coppie di carabinieri che
stanno rasente al muro della Consulta, per bagnarsi meno che è possibile.
[11] Lo zampillo rettilineo della fontana sembra immobile come i due cavalli;
benché, ricadendo, scrosci e sciaguatti: soltanto perché è più bianco si discerne
dalla pioggia, che vela tutte le file piatte delle case; di cui si vedono soltanto gli
ultimi piani; con le chiese sparse da per tutto. E la cupola di San Pietro pare fatta
di nebbia.

Il Landi, allora, scende in fretta la scalinata e rientra in casa. La moglie s’è but-
tata sul letto e non ha mangiato.

Quando la sera si riparlano, pare che ella non abbia sofferto di nulla; e la loro
vita ricomincia eguale.

[12] Ma mentre egli seguita ad avere un rammarico melanconico di quel suo
passato che non vive più senza dimenticarlo, ella diventa gaia e gioconda. Ha sof
ferto tanto quel giorno che è ormai un’altra. Piccola e bruna con le ciglia lunghe,
troppo lunghe per lei e per il suo viso magrolino, sorride sempre.

E quando a primavera l’aria si schiara, non c'è raggio di sole in Piazza della
Pilotta che non entri anche dentro i suoi occhi. Non ha più bisogno né d’amare né
d’essere amata. Ella vive e basta.

[13] Vittorino invece vorrebbe amarla, ed è geloso della sua giocondità.

Una volta egli compra, in Piazza di Spagna, un fascio di rose e le porta a casa.
Ma, guardandole, si domanda perché le ha comprate.

La moglie gliele prende in mano, le mette in un vaso pieno d’acqua, su la tavola
dove mangiano. Ella non lo ha ringraziato e né meno gli ha fatto capire che le fanno
piacere. Egli ne compra un altro fascio, e questa volta proprio per lei. Ora sono tutti
e due tranquilli.

Una domenica vanno a Porta San Giovanni. La basilica regge la fila delle sue
statue come fossero enormi fiori chiari.

[14] Nella piazza polverosa tre caroselli girano con gli specchi e le lampadine
elettriche, con la gente sopra i cavalli e dentro le barchette, con le pitture fantasti-
che e mitologiche. Anche la loro musica gira. E l’aria è stata scaldata dal sole.
La Via Appia si allunga con il suo selciato che luccica, specie lontano, dove si
vede un pino in vece delle osterie e delle case. Parecchi operai, in maniche di cami-
cia, lavorano con i picconi attorno a un binario. La campagna è piatta e solitaria,
quantunque ci sia tanta gente e tanti carretti con le sonagliere. Ma l’erba è così fitta
che la campagna pare debba essere verde anche sotto terra. L'aria vi trema sopra
come una fiamma senza colore.

E una nuvola enorme, rotta nel mezzo e infilata ai raggi del sole, non si può più
muovere.

[15] Enrica e Vittorino si parlano poco, e sembrano distratti. Ma non si lasciano.
Passando, guardano le osterie. Egli allora pensa che non è più possibile vivere a
quel modo. Tocca la moglie sul braccio; e le dice:

— Fa quasi caldo, oggi.

[16] — È vero: e io sono stanca. Quest’aria di primavera fiacca i nervi.

— Vuoi che stasera mangiamo insieme a una di queste trattorie? Noi abbiamo da
parlare di molte cose.

Enrica si allontana quasi due passi da lui, e china la testa. E non vede il dispia-
cere che è nel viso del marito. Ma, dopo un tratto di strada, dice:

— Noi non abbiamo da parlare di niente.

— Io credo che tu sbagli. Ma, se non vuoi, non insisto.

[17] Ella sorride: i suoi occhi luccicano sbattendo le ciglia; perché il sole, tra-
montando, l’abbarbaglia.

Le cime degli eucalipti sono luminose, e i raggi della luce vi si impigliano come
fossero chiome più larghe. Anche il selciato specchia. I Colli Albani sono di un
turchino asciutto e eguale. Ella riprende:

— Noi dobbiamo parlare della nostra vita passata come se fosse di due persone
che abbiamo conosciute molto tempo fa.

[18] — Enrica, sbagli.

— Per me, non sbaglio. Io ti dico come sento.

— Enrica! Enrica!

- È molto meglio tacere.

[19] E sorride un’altra volta. Anche egli, ora, s’accorge che il suo desiderio è
inquieto e non profondo; e non gli basta. Il suo desiderio gli dà soltanto una specie
d’irritazione nervosa. Anche nel suo animo non c'è più nulla, ed è inutile costringe-
re la moglie a credere quel che egli vorrebbe. Bisognerebbe, forse, che passassero
parecchi anni; ma senza invecchiare. Invece anche lui non ha più nulla da chiedere.
È evidente! Allora, quasi si vergogna d’averla voluta ingannare. Egli ha perso tutto!

Enrica gli dice:

— Da quella volta non mi sarebbe più possibile credere.

[20] Sente, attorno a sé, da per tutto, la grande primavera; e anderebbe a toccare
anche un selce, che deve essere un poco caldo; un selce, che deve essere dolce come
l’aria. Ma il suo animo si chiude sempre di più, si rifiuta, è freddo.

Anche la primavera la rasenta come una cosa, che non sarà mai sua. E le pare
che la giovinezza s'attenui, perda ogni consistenza; come un sogno che si dimentica
proprio nel momento che vorremmo ricordarlo tutto e meglio. Il suo cuore ha una
trafitta, ch’ella non vorrebbe. E perché Vittorino, dianzi, l’ha chiamata a nome due
volte, gli prende una mano e gliela stringe. Ed egli si sente meno solo.

[21] Gli eucalipti si spengono, le campane di San Giovanni suonano; e il giorno
sparisce come quel suono. Essi sono tristi e dispersi; si sentono morire. Ma una
donna che allatta il suo bambino si affaccia da un uscio: placida e dolce; e allora
sentono il raccapriccio di se stessi.
