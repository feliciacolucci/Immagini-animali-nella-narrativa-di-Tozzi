3
GLI OROLOGI

[1] Bernardo Lotti teneva nella sua casa un orologio per ogni stanza, anche in came-
ra: soltanto nel salotto quattro. Erano orologi vecchi, a pendolo, quasi tutti eguali
meno che di grandezza, con il quadrante di legno e una ghirlanda di rose, a mazzi,
dipinta attorno alle ore. Ve n’era uno, nel salotto, che sembrava nato lì dalla parete
e poi cresciuto più di tutti gli altri. Erano venti o trent'anni che nessuno lo staccava
più. I suoi pendoli di ottone pareva che dovessero pesare qualche quintale. Le sue

 

lancette nere parevano lame di coltelli: facevano il giro come se avessero da tagliare
e da uccidere; e aveva un tic-tac come un respiro. Il suo quadrante, prima vernicia-
to di bianco, era di un colore indefinibile e sporco, con la ghirlandetta delle rose
mezzo falciate dalla punta di quelle lancette lunghe: i tarli lo avevano forellato come
tanti spilli. Quando batteva le ore, si stava ad ascoltare la sua voce; dimenticando di
contarle. Era una specie di canto sommesso; e ci s’aspettava che avesse pronunciato
anche qualche parola. La ruggine dei suoi congegni aveva una dolcezza sentimen-
tale. Gli altri tre orologi si udivano a pena, e pareva che avessero paura di quello.

[2] L'orologio della camera era stato il più elegante: batteva le ore in fretta come
se temesse di dar noia. In cucina c’era il più brutto.

Ce n'era uno anche nella stanza d’ingresso; ma si scorgeva soltanto quando la
porta delle scale era aperta. Era sempre stato in mezzo al buio, a quel muro, perché
non c'erano finestre. Quando il Lotti andava a caricarlo, pareva che fosse sempre
per sfasciarsi: qualcuno che entrasse a chiedere del Lotti, si voltava al fruscìo del
suo pendolo.

Erano dunque, in tutti, sette orologi.

[3] Il nonno del Lotti aveva fatto l’orologiaio e quelli se l’era tenuti in casa per
sé. Essi avevano continuato a vivere perché anche il padre del Lotti li aveva tenuti
di conto, per ricordo e per devozione; e Bernardo aveva fatto lo stesso. Già, fin da
ragazzo, li aveva caricati e ora ci aveva fatto l’abitudine.

[4] Il Lotti aveva sposato una bella ragazza, della stessa strada; i due figli gli
erano morti quando non avevano ancora sei anni. La moglie a quaranta.

Il padre gli aveva lasciato una pizzicheria; ma egli, avendo poca voglia di lavo-
rare, restato vedovo, l’aveva riceduta e ora viveva con una discreta rendita senza
occuparsi di niente.

[5] Si alzava sempre di buon’ora; andava a prendere il caffè sempre nella stessa
bottega, anzi allo stesso tavolino, servito da un cameriere che lo conosceva fin da
giovinetto, con le stesse tazze a doppia finitura rossa: di quella d’oro non c’era
rimasto più segno: con i cucchiaini di metallo ingiallito.

[6] Faceva la sua passeggiata alla Lizza, il giardino di Siena, scegliendo più
volentieri il viale delle carrozze; da dove passavano anche i soldati con la banda,
i giovinastri e gli scolari che si rincorrevano strappando a manciate le foglie della
siepe tagliata così eguale che da lontano pare verniciata.

[7] Egli girava per la Fortezza, attorno attorno alla caserma piatta e bianca,
andando dentro tutte le rientrature dei baluardi a spicchio; camminando più lesto
quando incontrava due innamorati che come lui non volevano farsi vedere.

[8] Di lassù guardava la città, e riconosceva bene le due finestre della sua came-
ra: erano quelle dove i tetti, dalla parte di San Domenico, pare che debbano cadere
a precipizio, e le case non smettono più di fare le loro file; e ciascuna vuole essere
quella dalla parte di fuori, in modo che se ne veda almeno un pezzo.

Finita la passeggiata, comprava il giornale; sempre il solito. E rientrava in casa a
leggerlo con le due finestre di camera spalancate, che davano in una di quelle strade
buie dove tre o quattro archi di seguito legano insieme le case.

[9] Quando l’orologio del comune batteva mezzodì, il Lotti andava a mangiare a
una trattoria in Piazza del Campo: la Trattoria della Speranza, quella con una mostra
verde a lettere bianche. Mangiava sempre le stesse cose: quando invece mangiava
una vivanda nuova, era una specie di festa; e beveva mezzo litro di più. Per solito, ne
offriva sempre un bicchiere al limonaio che si sedeva su uno sgabello, all’uscio della
trattoria, per riposarsi, tenendo il cestino ormai vuoto su le ginocchia, a rovescio,
scuotendo con una mano le monete di rame dentro la tasca dei calzoni; con un filo
di fieno o di paglia in bocca, rosso nel viso, e con qualche bolla di calore su i pomelli
e in punta al naso; con i baffetti che parevano sempre più sottili, come due o tre
setole, con gli occhi ardenti e luccicanti, e i capelli lustri di sudore; con un berretto
troppo piccolo, messo su un orecchio, in maniche di camicia; la camicia azzurra e le
scarpe rotte perché non gli facessero male ai calli; giovine ancora, ma mezzo pazzo:
due mesi dell’anno li passava al manicomio. Allora, stando senza bevere liquori,
guariva. Egli salutava il Lotti, come se avesse dovuto obbedirgli. Il Lotti gli rispon-
deva a pena, secondo il suo modo di fare, ma ci aveva piacere; e si sarebbe offeso,
fin quasi da non andare più alla trattoria se il limonaio fosse stato zitto.

— Oggi è bel tempo, signor Lotti!

[10] E guardava su nel cielo, attorno alla cima della torre germinata dalle case
di Siena. Il Lotti rispondeva, sorridendo:

— Davvero!

E si metteva a sedere, procurando di aver subito la sedia alla mano; per acco-
modarsela sotto.

[11] Gli tremavano un poco le gambe; e s’era fatto anche più magro. Portava un

 

bastoncino, il colletto alto, ma non ce ne aveva né meno uno che non fosse sfilacci:
to; e anche i polsini. I suoi abiti erano vecchi: non voleva farsene uno nuovo, perché
pensava di dover morire molto presto e quindi di portarlo troppo poco: non valeva
la pena di spendere tanto! Lo diceva sempre, sorridendo, al limonaio; che scuoteva
la testa e gli giurava che sarebbe campato più di lui.

Dopo mangiato, anche se era inverno, se ne andava a dormire; quando si desta-
va, prima di rimettersi la giubba, faceva la visita a tutti i suoi orologi.

[12] Con il sigaro acceso in bocca, si metteva a guardarli, uno per volta, anche
mezz'ora per ciascuno: era capace di aspettare che la lancetta avesse fatto tutto il
mezzo giro, e che l’orologio suonasse un’altra volta. Allora lo lasciava e andava
dinanzi a un altro, stando sempre ritto, benché le stanze fossero piene di sedie.

Gli orologi erano attaccati quasi su al soffitto; ed egli doveva stare con la testa
alzata. Ma lui, guardandoli, pensava sempre a tante cose; e si ricordava di tutta la
sua vita.

[13] Qualche volta, guardando un orologio, si ricordava di una cosa per la
prima volta; e allora quasi sbigottiva perché si sentiva vecchio. Abbassava la testa e
camminava un poco da una stanza ad un’altra; non osando più guardare i suoi oro-
logi. Ma la casa era ormai più di loro che di lui: anch'egli lo pensava. Quelli erano
i padroni; ed egli pagava la pigione per loro.

[14] Una volta, scostò un poco quello di camera: gli fece effetto a vedere come,
sotto, la parete s’era conservata bianca e fresca: sempre lo scialbo del tempo delle
nozze! Allora anche i mazzetti delle rose si ricolorirono, ed egli sentì proprio il loro
odore: come quello del mazzetto che la sposa gli aveva messo da sè all'occhiello una
mattina dei loro primi tempi. La bocca della sua sposa era ancor bella e i capelli
neri; e non importava che il viso avesse sofferto, e il neo del mento fosse cresciuto
troppo. E se il collo le si gonfiava, la pelle era ancora liscia; e, quando egli le vedeva
le spalle, aveva mezza voglia di baciargliele; sebbene, poi, quando la moglie aveva
finito di vestirsi, egli non ci pensasse più.

Tutta Siena sapeva che il Lotti aveva quegli orologi: anzi si credeva che ce ne
avesse di più; perché quando il nonno gli era morto, la roba della bottega gli fu
portata in casa. Ed egli non aveva mai voluto rivenderla.

[15] Benché avesse fatto il pizzicagnolo con il padre, sembrava piuttosto un
pensionato: era di modi signorili e distinti; e della sua bottega non parlava mai a
nessuno. Quando, anzi, capiva che gli altri ci pensavano, arrossiva come un ragazzo;
e troncava il discorso. Non perché se ne vergognasse, ma perché si vergognava di
avere smesso prima di essere proprio vecchio. Provava, del resto, anche lui, una
specie di rincrescimento; e si sentiva troppo solo; più solo che se non avesse avuto
mai né moglie né figli. Qualche volta, questa solitudine gli dava da vero una dispera-
zione melanconica; ma egli ne sorrideva, sempre gioviale e rimpettito e senza rimor-
si. Gli pareva, giacché era rimasto vedovo così presto, di avere una responsabilità
a conservarsi sano. Avrebbe voluto legare la sua esistenza ad una donna, proprio
doventare un essere solo con lei, e la morte lo aveva costretto invece a chiudersi
in sé stesso. E i figli perché gli erano morti? Si sentiva, dunque, come una forza a
parte; più verso Dio che verso gli uomini.

[16] Guardando in un quadretto lo stemma a bande rosse e verdi dell’albero
genealogico, gli pareva di tornare giovane e che i suoi antenati vivessero ancora.
Quanti antenati nella famiglia Lotti! Una volta, uno era stato gonfaloniere della
repubblica senese e un altro podestà in un castello della Maremma. Bernardo
sentiva un rimpianto orgoglioso, quando ci pensava. Ma era inutile, ormai! Però
lo stemma, dove c’era perfino una filettatura d’argento, non poteva fare a meno di
guardarlo!

[17] Perdinci! Andare sotto il gonfalone che ventava su la faccia, a passo un
poco altezzoso! Il gonfaloniere doveva somigliargli, perché Bernardo aveva troppa
simpatia e troppa preferenza per lui! Ma, ormai, nessuno ci pensava più; e anch'egli
doveva smettere. La tristezza più grande era quella di non avere né meno un figliolo.
Morto lui, la famiglia Lotti spariva. Non si capiva né meno perché una volta fosse
venuta al mondo! Ora era in rigoglio altra gente, di cui si sentiva nemico, perché
troppo differente a lui. C'erano giovani che avevano altre abitudini; e non capitava
mai il caso ch'egli li potesse intendere e divertirsi di quel che divertiva loro! E con
la sensazione della propria giovinezza, allora, egli sentiva contro di sé un’ironia tra
sentimentale e amara; che gli ricordava, chi sa per quale legame, la passione scon-
solata per la moglie e il bisogno di amarla ancora. Con una gioia rimasta sempre
viva, ma più sconsolante, dinanzi al contrasto del suo animo. Una gioia che non
riesciva più ad accostarsi a lui; ed egli doveva contentarsi di sapere che c’era. Come
c'erano gli antenati; che, nel suo pensiero, stavano tutti fissi ed intenti a lui, perché
non era capace di avere un figliolo. Non gli davano forza bastante, dunque? Eppure
sembrava che essi volessero fare di tutto per dare a lui un impeto a vivere di più!

[18] Ma la morte prese anche Bernardo, prima di dargli il tempo di avvederse-
ne. Egli morì, di polmonite; e si comunicò per l’ultima volta come se in vece fosse
andato una domenica mattina in chiesa.

Vide il cielo fino all'ultimo suo respiro; e ascoltò lo stesso tutti i suoi orologi;
anche quello dell’andito buio.

[19] Si irrigidì con quella espressione di chi si volge a guardare quando ha
urtato in qualche cosa che non aveva visto: sempre pronto a far la passeggiata e a
pagare il vino al limonaio. Non avendo né meno parenti, due donne, pigionali, lo
lavarono e lo vestirono; con la speranza di prendersi, quasi per compenso, i denari
che egli doveva avere dentro il canterano e in tasca, benché sapessero che li teneva
a libretto postale.

Allora, non essendo più caricati, ad uno per volta gli orologi si fermarono:
quello di camera, proprio in faccia al letto, pareva un altro morto. L'ultimo fu il più
grosso: un peso del suo pendolo scese fino a toccare il pavimento; ma l’orologio si
fermò quando il Lotti era già stato messo al Camposanto: il giorno dopo.

 

[20] Il padrone di casa, anche per ripulire le stanze, li fece staccare tutti e li
dette a quel rivendugliolo che sta nella piazza del mercato, dove vanno il sabato a
far le spese i contadini.

Il limonaio non escì più dal manicomio.